༄༅༅། །རྗེ་བླ་མའི་བཀའ་འབུམ་དཀར་ཆག་གདུང་རྟེན་རྣམ་གཉིས་ཀྱི་དཀར་ཆག་བསྔོ་སྨོན་དང་བཀྲ་ཤིས་ཀྱི་སྐོར་སྔ་འགྱུར་བསྟན་པ་རྒྱས་པའི་སྨོན་འགྲེལ་ཞལ་སབ་སྣ་ཚོགས་དཔལ་ལྡན་བླ་མ་རྡོ་རྗེ་འཆང་འགྱུར་མེད་པདྨ་རྣམ་རྒྱལ་གྱི་རྟོགས་བརྗོད་བཅས། །
མཛད་པ་པོ། ཞེ་ཆེན་རྒྱལ་ཚབ་འགྱུར་མེད་པདྨ་རྣམ་རྒྱལ།
༄༅། །རྗེ་བླའི་བཀའ་འབུམ་དཀར་ཆག་ནོར་བུའི་ཕྲེང་བ་ཞེས་བྱ་བ་བཞུགས་སོ། །
གཟོད་ནས་ཡེ་གྲོལ་ཀ་དག་ཆོས་ཀྱི་སྐུ། །
ལྷུན་གྲུབ་མ་འགགས་གསལ་བ་ལོངས་སྤྱོད་རྫོགས། །
གང་འདུལ་དེ་འཆར་ཟུང་འཇུག་སྤྲུལ་པའི་སྐུ། །
དབྱེར་མེད་ཁྱབ་བདག་བླ་མས་དགེ་ལེགས་སྩོལ། །
འགྱུར་བཅས་སྒྲིབ་རྒྱ་ལས་གྲོལ་འདུས་མ་བྱས། །
ཟབ་གསལ་གཉིས་མེད་རང་བྱུང་བྱང་ཆུབ་སེམས། །
བདེ་དོན་མངོན་གཟིགས་པདྨའི་གདུང་འཚོབ་མཆོག །
རྣམ་པར་རྒྱལ་བའི་ཞབས་པད་གཙུག་ན་མཆོད། །
རྒྱལ་བས་ལེགས་གསུང་ཟབ་དང་རྒྱ་ཆེའི་ཆོས། །
གཅིག་ཅར་འདོམས་པའི་ལེགས་བཤད་ངོ་མཚར་རྨད། །
དཔལ་ལྡན་བླ་མའི་གསུང་གསང་རིན་ཆེན་འཛོད། །
མི་ནུབ་དཀར་ཆག་ནོར་བུའི་ཕྲེང་བ་སྤེལ། །
དེ་ལ་དུས་གསུམ་རྒྱལ་བ་ཀུན་གྱི་ཡེ་ཤེས་གཅིག་ཏུ་བསྡུས་པའི་རང་གཟུགས་རིགས་དང་ཀྱིལ་འཁོར་ཀུན་གྱི་ཁྱབ་བདག ཚད་མེད་པའི་ཐུགས་རྗེ་དང༌། དྲི་མ་མེད་པའི་ཡེ་ཤེས་ལ་མངའ་དབང་འབྱོར་པའི་ངེས་པ་དོན་ཀྱི་རྡོ་རྗེ་འཆང་ཆེན་པོ་བཀའ་དྲིན་མཉམ་མེད་ཁམས་གསུམ་ཆོས་ཀྱི་རྒྱལ་པོ་འཇམ་མགོན་བླ་མ་མཚན་བརྗོད་པར་དཀའ་བ་༧འགྱུར་མེད་པདྨ་བསྟན་འཛིན་མཁས་གྲུབ་རྒྱ་མཚོའི་དབང་པོའི་སྡེའམ། མཚན་གཞན་༧འགྱུར་མེད་པདྨ་རྣམ་རྒྱལ་དཔལ་བཟང་པོའམ་རྡོ་རྗེ་དབང་མཆོག་དགྱེས་པ་རྩལ་ཞེས་སྙན་པའི་བ་དན་སྲིད་རྩེའི་བླ་ན་མངོན་པར་མཐོ་བའི་དཔལ་མགོན་བླ་མ་དམ་པའི་གསུང་གསང་བདུད་རྩིའི་ཕྲེང་བ་ཟབ་རྒྱས་གདམས་པ་ཀུན་གྱི་གནད་གསང་གཅིག་ཏུ་བསྡུས་པའི་བཀའ་འབུམ་རིན་པོ་ཆེ་རྣམས་སྤར་གྱི་ཕྱི་མོར་བསྐྲུན་པའི་དུས་འདིར་དཔེ་རྒྱུན་མི་ཉམས་ཤིང་འཚོལ་སླ་བ་སོགས་ཀྱི་ཆེད་དུ་ཕྱོགས་གཅིག་ཏུ་བསྡེབས་པ་དཀར་ཆག་གི་རི་མོའི་ལམ་དུ་སྤེལ་བ་ལ། དབང་བཅུའམ་སྟོབས་བཅུ་མངའ་བའི་གོ་འཕང་ལ་སྐལ་ལྡན་རྣམས་དཀྲི་བའི་ལམ་གྱི་ཆ་རྐྱེན་རྫོགས་པར་སྟོན་པའི་བརྡའ་སྐོར་ཚོ་བཅུར་ཕྱེ་བ་ལས། དང་པོ། ཀ་པར་༽ཐོག་མར་དགེ་བ་ལེགས་བྱས་མཐར་ཕྱིན་པར་བྱེད་པའི་སྒོ་དང་པོ་བསོད་ནམས་དང་ཡེ་ཤེས་ཀྱི་ཚོགས་སྤེལ་བ་སྔོན་དུ་འགྲོ་བའི་སྐོར་ལ། ཚོགས་གསོག་མཆོད་འབུལ་སྣ་ཚོགས་ཀྱི་སྐོར་ཚོགས་གཉིས་ནོར་བུ་རྒྱས་པའི་སྤྲིན་ཆེན་ལྡེབ། ༡༢༣ འཇམ་མགོན་བླ་མའི་ལམ་ཟབ་བླ་མ་མཆོད་པའི་རིམ་པ་གྲུབ་གཉིས་ནོར་བུའི་གཏེར་མཛོད་ལྡེབ། ༡༧འཕགས་པ་ས་ཡི་སྙིང་པོ་མཆོད་ཅིང་གསོལ་བ་གདབ་པའི་ཆོ་ག་བརྟན་གཡོའི་བཅུད་སྤེལ་རིན་པོ་ཆེ་དབང་གི་རྒྱལ་པོ་ལྡེབ། ༤༨བཀྲ་ཤིས་བརྒྱད་པའི་མཆོད་ཆོག་བདུད་རྩིས་གཏེར་བུམ་ལྡེབ། ༡༢ རྒྱལ་བའི་རྟེན་གསུམ་བཞེངས་པ་དང་མཆོད་པའི་ཕན་ཡོན་ལས་འཕྲོས་པའི་གཏམ་ཚོགས་གཉིས་པད་ཚལ་བཞད་བྱེད་ཡིད་ཆེས་ལུང་གི་ཉི་མ་ལྡེབ། ༢༡༢ ཁ་པར་༽ གཉིས་པ་བརྩམ་པ་དོན་ལྡན་དུ་བྱ་བའི་ཕྱིར་སྒོ་གཉིས་པ། ཡུལ་ཁྱད་པར་ཅན་རྣམས་ལ་རྗེས་སུ་བསྔགས་པའི་བསྟོད་ཚོགས་ཀྱི་སྐོར་ཡོན་ཏན་རྒྱ་མཚོའི་སྤྲིན་ཕུང་ལྡེབ། ༢༡༨ གསུམ་པ་རང་གཞན་གྱི་དོན་གཉིས་ཡིད་བཞིན་དུ་འགྲུབ་པར་བྱ་བའི་ཕྱིར་སྒོ་གསུམ་པ། བླ་མ་རྒྱངས་འབོད་དང་ཡུལ་དམ་པ་རྣམ་ལ་གསོལ་འདེབས་ཞབས་བརྟན་གྱི་སྐོར་དང་བསོད་ནམས་རྒྱ་མཚོའི་སྤྲིན་ཆེན་ལྡེབ། ༡༢༧ ག་པར་༽ བཞི་པ་བར་དུ་དགེ་བ་ལས། ཐོག་མར་ཡིད་ཆེས་བསྐྱེད་བྱེད་ལོ་རྒྱུས་ཀྱི་སྐོར་ལ། སྔ་འགྱུར་རྡོ་རྗེ་ཐེག་པ་གཙོ་བོར་གྱུར་པའི་སྒྲུབ་བརྒྱུད་ཤིང་རྟ་བརྒྱད་ཀྱི་བྱུང་བ་བརྗོད་པའི་གཏམ་མདོར་བསྡུས་ལེགས་བཤད་པདྨ་དཀར་པོའི་རྫིང་བུ་ལྡེབ། ༢༦༤ རིན་པོ་ཆེ་གཏེར་གྱི་མཛོད་ཆེན་པོ་ལས་འཕྲོས་པའི་གཏམ་ཉུང་གསལ་དྲང་པོར་བརྗོད་པ་ལྷའི་རྔ་སྒྲ་ལྡེབ། ༧༢ ང་པར་༽ ལྔ་པ་ཐུན་མོང་རིག་གནས་སྐོར་ལ། ལུང་སྟོན་པ་ཀ་ལཱ་པའི་མཚམས་སྦྱོར་ལྔ་པའི་ལག་ལེན་བདུད་རྩིའི་ཉིང་ཁུ་ལྡེབ། ༣༣ ཡི་གེའི་བརྡ་དག་གསལ་བར་སྟོན་པའི་བསྟན་བཅོས་བློ་གསལ་མགུལ་རྒྱན་ལྡེབ། ༦༠ རྒྱན་གྱི་བསྟན་བཅོས་མེ་ལོང་གི་དོན་འགྲེལ་དཔེར་བརྗོད་གསར་བསྐྲུན་ངོ་མཚར་པདྨ་དཀར་པོའི་ཆུན་འཕྱང་ལྡེབ། ༡༡༢ སྙན་ངག་དོན་རྒྱན་སོ་ལྔའི་དཔཻར་བརྗོད་ཁོལ་བྱུང་ཡིད་སྐྱེས་གཞོན་ནུའི་ཟློས་གར་ལྡེབ། ༢༨ བསྟན་རྩིས་ཉེར་མཁོ་རབ་གསལ་མེ་ལོང་ལྡེབ། ༡༢ འབྱུང་རྩིས་ཀྱི་རེའུ་མིག་ཉེར་མཁོ་བལྟ་བདེར་སྤེལ་བ་ཀུ་མུད་དའི་རྫིང་བུ་ལྡེབ། ༡༨ ཀེག་རྩིས་ཞེ་བདུན་མའི་རྡཻལ་བཤད་རབ་གསལ་མེ་ལོང་ལྡེབ། ༡༢ བལ་མོ་ལྡིང་སྐོར་གྱི་རྡེལ་བཤད་ཨུཏྤལ་དཀར་པོའི་ཕྲེང་བ་ལྡེབ། ༡༠དྲུག་པ་བླང་དོར་གྱི་གནས་གསལ་བར་བྱེད་པའི་སྐོར་ལ། ཞལ་གདམས་གཏམ་ཚོགས་དང་བཅའ་ཡིག་གི་སྐོར་བླང་དོར་རབ་གསལ་ནོར་བུའི་སྤྲིན་ཆེན་ལྡེབ། ༡༣༢ ཅ་པར་༽ཞལ་གདམས་དང་གསུང་མགུར་སྣ་ཚོགས་ཀྱི་སྐོར་ཀུན་ཕན་བདུད་རྩིའི་སྤྲིན་ཆེན་ལྡེབ། ༣༠༦ཟུར་ཆུང་ཤེས་རབ་གྲགས་པའི་ཞལ་གྱི་གདམས་པ་བརྒྱད་བཅུ་པ་བསླབ་གསུམ་རིན་པོ་ཆེའི་གདམས་ངག་གི་མཆན་འགྲེལ་རིན་པོ་ཆེའི་ཕྲེང་བ་ལྡེབ། ༣༩ ཆ་པར་༽ བདུན་པ་ཐུན་མོང་གི་ཆོས་བཤད་ཁྲིད་ཡིག་གི་སྐོར་ལ། ཐེག་པ་ཆེན་པོའི་བློ་སྦྱོང་གི་མན་ངག་ཟབ་དོན་སྦྲང་རྩིའི་བུམ་བཟང་ལྡེབ། ༢༧༠ ཟབ་ལམ་ཐུགས་རྗེ་ཆེན་པོ་བདེ་གཤེགས་ཀུན་འདུས་ཀྱི་སྔོན་འགྲོའི་ཁྲིད་ཟིན་ཉུང་གསལ་བློ་དམན་འཇུག་བདེར་སྤེལ་བ་རབ་གསལ་སྒྲོན་མེ་ལྡེབ། ༢༨ ཐུགས་སྒྲུབ་བར་ཆད་ཀུན་སེལ་གྱི་རིམ་པ་དང་པོའི་ཁྲིད་ཀྱི་ཟིན་བྲིས་ལྷ་རྫས་མེ་ཏོག་ལྡེབ། ༥༥ ཇ་པར་༽ རྡོ་རྗེ་ཐེག་པའི་ཐུན་མོང་གི་སྔོན་འགྲོ་སྤྱི་ལ་སྦྱོར་ཆོག་པའི་ཁྲིད་ཀྱི་རྒྱབ་ཡིག་ཀུན་མཁྱེན་ཞལ་ལུང་རྣམ་གྲོལ་ཤིང་རྟ་ལྡེབ། ༣༦༤ ཉ་པར་༽ དཀོན་མཆོག་དང་ལས་འབྲས་ལ་ཡིད་ཆེས་བསྐྱེད་པའི་གཏམ་རྒྱུད་སྣ་ཚོགས་མདོ་ལས་གསུངས་པའི་དོན་སྙིང་པོ་བསྡུས་པ་ཡང་དག་ཐར་ལམ་བགྲོད་པའི་ཐེམ་སྐས་ལྡེབ། ༥༢༣ ཏ་པར་༽བརྒྱད་པ་ཐུན་མིན་བསྐྱེད་རྫོགས་དང་རྣམ་བཤད་འགྲེལ་ཊཱིཀ་྄སྐོར་ལ། ལས་དང་པོ་པ་ལ་ཕན་པའི་བསྐྱེད་རྫོགས་ཀྱི་གོ་དོན་ཕྱོགས་མཚོན་ཉུང་གསལ་གོ་བདེར་བརྗོད་པ་ལྡེབ། ༡༡ བསྐྱེད་རིམ་སྤྱིའི་རྣམ་པར་གཞག་པ་ཉུང་གསལ་གོ་བདེར་རྗོད་པ་རབ་གསར་ནོར་བུའི་མེ་ལོང་ལྡེབ། ༩༩ ངེས་དོན་སྙིང་པོའི་གནད་མདོར་བསྡུས་པ་རིན་པོ་ཆེའི་སྒྲོན་མེ་ལྡེབ༑ ༨༠ ངེས་དོན་སྙིང་པོའི་གནད་མདོར་བསྡུས་པའི་ས་བཅད་ལྡེབ། ༣ བདེན་གཉིས་གསལ་བཞག་དང་བྲལ་བའི་དོན་གྱི་དགོངས་བཤད་གློག་གི་སྒྲོན་མ་ལྡེབ། ༨༡ རྡོ་རྗེ་ཕུར་བ་ཡང་གསང་སྤུ་གྲིའི་རྣམ་བཤད་མདོར་བསྡུས་སྙིང་པོར་དྲིལ་བ་རིག་པ་འཛིན་པའི་ཞལ་ལུང་ལྡེབ། ༦༠ སྙན་བརྒྱུད་ཡང་ཕུར་སྦྲགས་མའི་ཟབ་ཏིག་གི་རྣམ་བཤད་སྙིང་པོར་དྲིལ་བ་གྲུབ་གཉིས་འདོ་འཇོའི་དགའ་ཚལ་ལྡེབ། ༡༡༧ གྲོ་ལོད་གསང་སྒྲུབ་གདུག་པ་ཀུན་འདུལ་གྱི་དམིགས་རིམ་ཟིན་བྲིས་གྲུབ་པ་མཆོག་གི་ཞལ་ལུང་ལྡེབ། ༢༢ སེམས་དོན་དངོས་གཞིའི་ཉམས་ལེན་གནད་བསྡུས་རབ་གསལ་སྒྲོན་མེ་ལྡེབ། ༥༩ ཐ་པར་༽ བཤེས་སྤྲིང་མཆན་འབྲེལ་པདྨ་དཀར་པོའི་ཕྲེང་བ་ལྡེབ། ༣༡ བྱང་ཆུབ་སེམས་དཔའི་སྤྱོད་པ་ལ་འཇུག་པའི་ཤེས་རབ་ལེའུའི་མཆན་འགྲེལ་དོན་གསལ་མེ་ལོང་ལྡེབ། ༦༠ སྤྱོད་འཇུག་ཤེར་ལེའི་འབྲུ་འགྲེལ་ཀུན་མཁྱེན་བླ་མའི་གསུངས་ལས་བཏུས་པ་རབ་གསལ་ནོར་བུའི་སྒྲོན་མེ་ལྡེབ། ༡༠༠ དཀོན་མཆོག་གསུམ་གྱི་དོན་རྣམ་པར་གཞག་པ་མདོར་བསྡུས་སུ་བརྗོད་པ་དད་པའི་རླབས་ཕྲེང་རྣམ་པར་གཡོ་བའི་ཆུ་གཏེར་ལྡེབ། ༦༠ སྔ་འགྱུར་རྡོ་རྗེ་ཐེགས་པ་རིམ་པ་དགུའི་རྣམ་བཞག་མདོར་སྡུས་སུ་བརྗོད་པ་རིན་པོ་ཆེའི་ཐེམ་སྐས་ལྡེབ། ༡༩༣ ད་པར་༽ ཐེག་པ་ཆེན་པོའི་མན་ངག་གི་བསྟན་བཅོས་ཡིད་བཞིན་རིན་པོ་ཆེའི་མཛོད་ཀྱི་འབྲེལ་ཆུང་པདྨ་དཀར་པོའི་འཁྲི་ཤིང་ལྡེབ། ༡༦༩ སྔ་འགྱུར་ཐེག་དགུ་སོགས་ཀྱི་ཚོགས་བཤད་མདོར་བསྡུས་ནོར་བུའི་ཏམ་བུ་ར་ལྡེབ། ༩༣ རྫོགས་པ་ཆེན་པོ་སེམས་ཉིད་ངལ་གསོའི་མཆན་འགྲེལ་བསྡུས་དོན་པདྨ་དཀར་པོའི་ཕྲེང་བ་ལྡེབ། ༡༥༡ ཚེས་བཅུའི་རྣམས་བཤད་ལྡེབ། ༩ དགུ་པ་ཐོར་བུ་སྣ་ཚོགས་པའི་སྐོར་ལ། ལམ་ཟབ་བླ་མའི་རྣལ་འབྱོར་གྱི་སྐོར་བྱིན་རླབས་རྒྱ་མཚོའི་སྤྲིན་ཆེན་ལྡེབ། ༣༧ རྒྱལ་དབང་རང་བྱུང་རྡོ་རྗེ་ལ་བརྟེན་པའི་བླ་མའི་རྣལ་འབྱོར་འོད་གསལ་སྤྲིན་གྱི་རོལ་མོ་ཡེ་ཤེས་མཆོག་གི་ཆར་འབེབ་ལྡེབ། ༦ ན་པར་༽ ཉེར་མཁོ་ཐོར་བུ་སྣ་ཚོག་ཀྱི་སྐོར་འདོད་འབྱུང་ནོར་བུའི་སྤྲིན་ཆེན་ལྡེབ། ༩༦ ཉེར་མཁོ་དབང་གི་མཚམས་སྦྱོར་སྣ་ཚོགས་པ་རིན་པོ་ཆེའི་ཕྲེང་བ་ལྡེབ། ༧༣ ལྷག་པའི་ལྷ་སྣ་ཚོགས་སྒྲུབ་ཐབས་དང་བསྙེན་ཡིག་སོགས་ཀྱི་སྐོར་རྫོགས་ལྡན་ནོར་བུའི་སྤྲིན་ཆེན་ལྡེབ། ༡༡༨ རིག་གསུམ་པདྨའི་སྒྱུ་འཕྲུལ་སེང་ཆེན་ཡིད་བཞིན་ནོར་བུའི་གསོལ་མཆོད་དཔག་བསམ་ཡོངས་འདུའི་འཁྲི་ཤིང་ལྡེབ། ༢༠ གསུང་ཐོར་བུ་སྣ་ཚོགས་ལྡེབ། ༡༢༣ རྫོགས་ཆེན་རབ་འབྱམས་དྲུག་པ་ཁྲིར་བཀོད་སྐབས་ཀྱི་སྟོང་ཐུན་ཉེར་མཁོ་ཕན་བདེའི་ཨུཏྤལ་ལ་ལྡེབ། ༡༨ ཨ་པར་༽ འཇམ་མགོན་བླ་མའི་གདུང་རྟེན་རྣམ་གཉིས་ཀྱི་དཀར་ཆག་མདོར་བསྡུས་ངོ་མཚར་སྣང་བ་ལྡེབ། ༣༡ བཅུ་པ་བསྔོ་སྨོན་དང་བཀྲ་ཤིས་ཀྱི་སྐོར་དགེ་ལེགས་རྒྱ་མཚོའི་སྤྲིན་ཆེན་ལྡེབ། ༣༦ སྔ་འགྱུར་བསྟན་པ་རྒྱས་པའི་སྨོན་ལམ་གྱི་འགྲེལ་པ་ཕྱོགས་ལས་རྣམ་པར་རྒྱལ་བའི་རྒྱལ་མཚན་ལྡེབ། ༡༢༥ ཞལ་སབ་སྣ་ཚོགས་ལྡེབ། ༡༤༤ དཔལ་ལྡན་བླ་མ་རྡོ་རྗེ་འཆང་འགྱུར་མེད་པདྨ་རྣམས་རྒྱལ་གྱི་རྟོགས་བརྗོད་མདོར་བསྡུས་དད་པའི་འཇུག་ངོགས་ལྡེབ། ༡༣༣ དཀར་ཆག་ནོར་བུའི་ཕྲེང་བ་ལྡེབ། ༧ བཅས་བཞུགས་སོ། །
སླར་སྨྲས་པ། གང་གི་མཁྱེན་རབ་ལྷས་རྩེན་རོལ་པའི་གནས། །ཚད་མེད་ཐུགས་རྗེའི་རླུང་གི་ཤིང་རྟ་འཁྲིགས། །ནུས་མཐུས་སྦྲང་ཆར་གདུལ་བྱའི་ཞིང་སར་འབེབས། །ཁྱབ་བདག་བླ་མའི་གསུང་གསང་རིན་ཆེན་མཛོད། །ཐོག་མཐའ་བར་དགེ་ངག་ཚིག་རྙོག་མས་དབེན༑ ༑ཚད་མ་གསུམ་ལྡན་ལུང་རིགས་རྦ་རླབས་འཁྲུགས། །ཉོན་མོངས་གདུང་སེལ་གསུང་རབ་ཆུ་ཡི་གཏེར། །སྲིད་མཐའི་བར་དུ་མི་ནུབ་སྣང་བའི་ཕྱིར། མཁྱེན་བརྩེའི་རང་གཟུགས་ཕྲིན་ལས་སྤྲིན་པའི་གར། །ཆོས་ཀྱི་བློ་གྲོས་བཀའ་ཡིས་ཉེར་བསྐུལ་ཏེ། སྤྲུལ་མིང་འཛིན་པ་པདྨ་དྲི་མ་མེད། །དབོན་རྒན་དམ་པ་དགེ་ལེགས་རྒྱ་མཚོའི་དཔལ། །མཉེས་པ་གསུམ་སྒྲུབ་དགེ་སློང་ཞིང་སྐྱོང་དང༌། །པདྨ་ལྷུན་གྲུབ་པད་ནོར་སོགས་བཅས་ཀྱིས། །གཅིག་ལས་དུ་མར་འཆར་བའི་སྤར་གྱི་འཕྲུལ། །བསྟན་གཉིས་དར་རྒྱས་གླིང་གི་ཆོས་སྡེར་བསྒྲུབས། །བསྐལ་བཟང་བློ་ལྡན་དབྱར་སྐྱེས་སྦྲ་མ་ར། །ལེགས་བཤད་རྨད་བྱུང་དགོངས་འགྲེལ་པདྨའི་ཚལ༑ ༑ཟབ་དོན་རོ་བཅུད་དཔལ་ལ་རྟག་སྤྱོད་ནས། །བསྟན་འགྲོའི་ཕན་བདེའི་དགའ་སྟོན་གསོས་སྦྱིན་མཛོད། །འདིར་འབད་བསོད་ནམས་རབ་དཀར་སྟོན་ཟླའི་མདངས། །བདག་གཞན་བྱང་ཆེན་ཤུལ་ལམ་མཚོན་པའི་ཕྱིར། །ཡོངས་བསྔོའི་རྒྱས་བཏབ་རྒྱལ་དང་དེ་སྲས་ཀྱི༑ ༑རྣམ་ཐར་སྤྱོད་པ་རྒྱ་མཚོའི་རྗེས་སུ་སློབ། །དཔལ་ལྡན་བླའི་བསྟན་པ་རིན་པོ་ཆེ། །སྲིད་མཐའི་བར་དུ་མི་ནུབ་དར་ཞིང་རྒྱས། །འབྲེལ་ཐོབ་ལུས་ཅན་མགོན་དེའི་གོ་འཕང་མཆོག༑དཀའ་ཚེགས་མེད་པར་མྱུར་དུ་ཕྱིན་གྱུར་ཅིག །བསྟན་འཛིན་ཐུགས་མཐུན་བསྐལ་བརྒྱར་ཞབས་པད་བརྟན། །དགེ་འདུན་སྡེ་འཕེལ་སྤང་ཀློག་བྱ་བར་བརྩོན། །རྒྱལ་ཁམས་ཀུན་ཏུ་སྐལ་ངན་རྒུད་པ་ཞི། །ཚེ་བསོད་དཔལ་འབྱོར་ལེགས་ཚོགས་གོང་འཕེལ་ཤོག །རྒྱལ་བསྟན་སྤྱི་དང་བྱེ་བྲག་སྔ་འགྱུར་གྱི། །རིང་ལུགས་དྲི་མེད་ཟླ་གཞོན་གསར་འཆར་བ། །ནག་ཕྱོགས་གདུག་པའི་ཆུ་འཛིན་ལས་གྲོལ་ཞིང༌། །བསྟན་འགྲོའི་བདེ་འབྱུང་རལ་པའི་རྒྱན་མཛེས་ཤོག །བདག་ཀྱང་རིགས་བདག་བླ་མས་རྗེས་འཛིན་ཅིང༌། ཆོས་མིན་བསམ་པ་སྐད་ཅིག་མི་སྐྱེ་བར། །སྒོ་གསུམ་བྱ་བ་ཆོས་ལྡན་ཡིད་བཞིན་འགྲུབ། །དོན་གཉིས་བསམ་ཀུན་འགྲུབ་པའི་རྒྱུར་གྱུར་ཅིག །མདོར་ན་མགོན་ཁྱོད་མངོན་པར་བྱང་ཆུབ་པའི། །འདུས་པ་དང་པོའི་འཁོར་དུ་བདག་སྐྱེས་ནས། །བྱང་ཆེན་སྤྱོད་པ་རྒྱ་མཚོ་སྤྱད་བྱས་ཏེ། །འགྲོ་ཀུན་དྲན་པའི་དད་དཔོན་ཉིད་གྱུར་ཅིག །བཀྲ་ཤིས་གང་ཞིག་རང་བྱུང་ལྷན་སྐྱེས་ཟབ་གསལ་གཉིས་མེད་བདེ་བ་ཆེ། །བཀྲ་ཤིས་གང་ཞིག་ཚོགས་གཉིས་ཟུང་འཇུག་ལམ་རྐྱེན་ཟབ་མོ་ལ་བརྟེན་པ། །བཀྲ་ཤིས་གང་ཞིག་སྒྲིབ་རྒྱ་ལས་གྲོལ་མཐར་ཕྱིན་ཡེ་ཤེས་མངོན་གྱུར་ཏེ༑ ༑བཀྲ་ཤིས་གང་ཞིག་སྲིད་འདིར་གཡོ་མེད་རྟག་ཁྱབ་ལྷུན་གྲུབ་མཛེས་གྱུར་ཅིག །ཅེས་སྐྱབས་མཆོག་འཁོར་ལོའི་མགོན་པོ་རིགས་བརྒྱའི་ཁྱབ་བདག་བཀའ་དྲིན་མཉམ་མེད་འཇམ་མགོན་བླ་མ་ཐམས་ཅད་མཁྱེན་པ་ཆེན་པོ། ༧ འགྱུར་མེད་པདྨ་རྣམ་རྒྱལ་གྱི་གསུང་རབ་བླ་ན་མེད་པའི་ཕྲེང་བ་རྣམས་སྤར་གྱི་ཕྱི་མོ་བསྐྲུན་པའི་དུས་འདིར་ཕྱོགས་གཅིག་ཏུ་བསྡེབས་པའི་དཀར་ཆག་ནོར་བུའི་ཕྲེང་བ་ཞེས་བྱ་ཉུང་ངུའི་ཚིག་གི་ལམ་ནས་དྲངས་པ་འདི་ཡང༌། མགོན་པོ་གང་གི་བྲན་དུ་སྐྱེ་ཀུན་སྨོན་པའི་གུས་འབངས་ཐ་ཤལ་ཆོས་མེད་རྨོངས་པ་པདྨ་དྲི་མེད་ལེགས་པའི་བློ་གྲོས་ཀྱིས་མེ་ཡོས་གསར་འཆར་གྱི་ཟླ༧ཚེས༡༣དགེ་བར་རྗེ་བླ་མའི་གཟིམས་སྤྱིལ་བདེ་མཆོག་བཀྲ་ཤིས་དགེ་འཕེལ་ནས་བྲིས་པ་སྐྱེ་ཀུན་དཔལ་ལྡན་བླ་མའི་རྗེས་སུ་འཛིན་ཅིང་གསུང་གི་གསང་བ་ཟབ་མོར་ལོངས་སུ་སྤྱོད་པའི་རྒྱུར་གྱུར་ཅིགམངྒལཾ༑ དགེའོ། །དགེའོ། །དགེའོ།། །།
༄༅། །འཇམ་མགོན་བླ་མའི་གདུང་རྟེན་རྣམ་གཉིས་ཀྱི་དཀར་ཆག་མདོར་བསྡུས་ངོ་མཚར་སྣང་བ་བཞུགས་སོ། །
ཡེ་ཤེས་ཡོན་ཏན་སྤོབས་པ་བསམ་མི་ཁྱབ། །
མཚན་ཙམ་གྱིས་ཀྱང་སྲིད་ཞིའི་གདུང་བ་འཕྲོག །
འཇམ་དཔལ་གཞོན་ནུ་མཚུངས་མེད་བླ་མ་རྗེས། །
དོན་གཉིས་བསམ་ཀུན་འགྲུབ་པའི་བཀྲ་ཤིས་སྩོལ། །
འདིར་གངས་ཅན་མཁས་གྲུབ་ཡོངས་ཀྱི་འཁོར་ལོས་སྒྱུར་བ་ཆེན་པོ་མི་ཕམ་འཇམ་དཔལ་དགྱེས་པའི་རྡོ་རྗེའི་གདུང་རྟེན་རྣམ་གཉིས་ཀྱི་ལོ་རྒྱུས་མདོར་བསྡུས་སུ་བརྗོད་པ་ལ་གསུམ།
རྣམ་ཐར་ཡོན་ཏན་གྱི་ས་བོན། རྟེན་དངོས་ཀྱི་བཞུགས་བྱང༌། དགོས་པ་ཕན་ཡོན་བཤད་པའོ༑ ༑དང་པོ་༼རྣམ་ཐར་ཡོན་ཏན་གྱི་ས་བོན།༽ནི།
རྒྱལ་ཀུན་ཡབ་གྱུར་རྗེ་བཙུན་འཇམ་དཔལ་དབྱངས་ཉིད་གང་འདུལ་གདུལ་བྱའི་མོས་ངོར་དགེ་བའི་བཤེས་གཉེན་དུ་འཕྲུལ་བ་སྟེ། དེ་ཡང་རུས་ཆེན་དྲུག་གི་ཡ་གྱལ་འབྲི་ཆུ་ཁམས་པའི་རིགས་ཀྱི་བྱེ་བྲག་འཇུ་ཞེས་པའི་རིགས་སུ་རབ་ཡིད་ཟིལ་གནོན་མེ་རྟ་ལོར་སྐྱེ་བའི་མྱུ་གུ་བཟུང་ཞིང༌། སྐུ་ཆུང་ངུའི་དུས་ནས་དད་པ་ངེས་འབྱུང་ཤེས་རབ་སྙིང་རྗེ་སོགས་དཀར་པོའི་རིགས་ཀྱི་ཡོན་ཏན་མཐའ་དག་ལྷན་སྐྱེས་སུ་མངའ་བ་ཉིད། གྲུབ་པའི་དབང་ཕྱུག་ཆེན་པོ་དབང་ཆེན་དགྱེས་རབ་རྡོ་རྗེས་འཇམ་དབྱངས་དཀར་པོའི་རྗེས་སུ་གནང་བ་ཟབ་མོའི་ལྷན་ཅིག་བྱེད་རྐྱེན་གྱིས་གསོས་བཏབ་པས་གོང་འཕེལ་དུ་གྱུར་པ་ལ། འཇམ་དཔལ་ཆོས་ཀྱི་བཤེས་གཉེན་གྱི་རྣམ་འཕྲུལ་ངོ་མཚར་བཀའ་བབས་བདུན་ལྡན་རྗེ་བླ་མ་འཇམ་དབྱངས་མཁྱེན་བརྩེའི་དབང་པོས་ནང་ཐུགས་ཀྱི་སྲས་གཅིག་པུར་དགོངས་ཏེ། ཐུན་མོང་དང་ཐུན་མོང་མ་ཡིན་པའི་གཙུག་ལག་གི་སྒོ་དུ་མ་དང༌། གསང་ཆེན་རྡོ་རྗེ་ཐེག་པའི་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད། རྒྱབ་རྟེན་གྱི་བཤད་བཀའ་རྒྱ་མཚོ་ལྟ་བུ་བསྩལ་པས། ནུས་པ་ཡོངས་སུ་རྫོགས་ཏེ་མཁྱེན་རྟོགས་འགྲན་ཟླ་དང་བྲལ་བར་གྱུར་པའི་ཚེ། རྒྱ་ཆེན་སྤྱོད་པ། ཟབ་མོ་ལྟ་བ། རྣམ་དག་རིགས་པ་གསུམ་གྱི་ཤིང་རྟ་ཆེན་པོར་གྲུབ་པ་དང༌། ངོ་མཚར་བའི་སྙན་པས་རྒྱ་མཚོའི་གོས་ཅན་གཞི་ལ་ཁྱབ་པ་སྟེ་དོན་གྱི་རྒྱུ་མཚན་བཞི་དང་འབྲེལ་བའི་མཚན་གསོལ་བཅས་གསང་བའི་མཛོད་གཏད་དེ་རྒྱལ་ཚབ་ཏུ་མངའ་གསོལ། གཞན་ཡང་ཐམས་ཅད་མཁྱེན་པ་བློ་གྲོས་མཐའ་ཡས། རྒྱལ་སྲས་ཨོ་རྒྱན་འཇིགས་མེད་ཆོས་ཀྱི་དབང་པོ། མཁན་ཆེན་པདྨ་བཛྲ་སོགས་སྐྱེས་ཆེན་དུ་མ་ལས། སྒྲ་ཚད། བཟོ་གསོ། ནང་རིག་པ་ཡན་ལག་དང་བཅས་པ་གསན་བསམ་གྱིས་གཏན་ལ་ཕབ་སྟེ་ཐམས་ཅད་མཁྱེན་པའི་གནས་ལ་བདག་གིར་མཛད། སྒྲུབ་གནས་ཀྱི་རྒྱལ་པོ་དཀར་མོ་སྟག་ཚང་ལ་སོགས་པའི་དབེན་གནས་དུ་མར་སྐུ་ཚེ་རིལ་པོ་ཕལ་ཆེར་དུ་སྒྲུབ་པའི་རྒྱལ་མཚན་བཙུགས་ཏེ། འཇམ་དཔལ་ཞི་དྲག་གཙོ་བོར་གྱུར་པའི་རྩ་བ་གསུམ་གྱི་ལྷག་པའི་ལྷ་རབ་འབྱམས་ཀྱི་བསྙེན་སྒྲུབ་དང༌། བསྐྱེད་རྫོགས་རྫོགས་ཆེན་གསུམ་གྱི་ཉམས་བཞེས་སྙིང་པོར་མཛད་པས་གྲུབ་པའི་ས་མཐོར་གཤེགས་ཏེ་འཕགས་ཡུལ་གྱི་སློབ་དཔོན་ཆེན་པོ་འཇམ་དཔལ་བཤེས་གཉེན་སོགས་དང་ཞལ་མི་གཉིས་པའི་གོ་འཕང་གི་ཆོས་མངོན་དུ་མཛད་དེ་རྒྱུད་ལུང་མན་ངག་གི་བཀའ་བབས། སྔོན་གྱི་ཐུགས་བསྐྱེད་དུས་སུ་སྨིན་པས་རྒྱལ་བསྟན་སྤྱི་དང༌། ཁྱད་པར་གསང་ཆེན་རྡོ་རྗེ་ཐེག་པོའི་བསྟན་པའི་མེ་རོ་རྨང་ནས་གསོ་བའི་ཐུགས་འདུན་སྐྱེས་ཏེ། གཞན་ལུགས་བྲག་ཆའི་ལད་མོ་ཟློ་བ་ཙམ་མ་ཡིན་པར་རང་ཉིད་སྤོབས་པའི་གཏེར་ཆེན་པོ་བརྒྱད་ལ་རང་དབང་འབྱོར་པའི་རྒྱུས། འཕགས་ཡུལ་གྱི་ཤིང་རྟ་ཆེན་པོ་རྣམས་དང༌། སྔ་འགྱུར་རིག་འཛིན་བརྒྱུད་པའི་བཞེད་གཞུང་ཇི་ལྟ་བ་བཞིན་དུ་འཆོས་སྐྱོབ་ཀྱི་ཡོན་ཏན་རྨད་དུ་བྱུང་བའི་ལེགས་པར་བཤད་པའི་སེང་གེའི་སྒྲ་འཇིགས་པ་མེད་པར་ཕྱོགས་ཐམས་ཅད་དུ་སྒྲོགས་པར་མཛད་ཅིང༌༑ དེ་དག་ཀྱང་བླ་མ་དང་ལྷག་པའི་ལྷ་ཡི་བྱིན་རླབས་དང༌། གཞན་ཕན་བྱང་ཆུབ་སེམས་ཀྱི་རྟེན་འབྲེལ་དང༌། དཀར་ཕྱོགས་སྐྱོང་བ་རྣམས་ཀྱི་ཕྲིན་ལས་ཀྱི་རྒྱུ་ལས་སྐུ་ཚེ་འདི་ཉིད་དུ་ཤར་ནུབ་རྒྱ་མཚོའི་མཐའ་ཚུན་ཁྱབ་ཅིང་ཕྱོགས་ཐམས་ཅད་ལས་རྣམ་པར་རྒྱལ་བའི་སྙན་པའི་རྔ་སྒྲས་འཁོར་ཡུག་རི་བོའི་ཁོངས་ཚུན་ཁྱབ་པ་སྟེ། མདོར་ན་རྗེ་བཙུན་འཇམ་དཔལ་དབྱངས་དང་རྣམ་ཐར་རྒྱ་མཚོར་མཉམ་པ་ཉིད་ཀྱི་ཕྱིར་ཚུར་མཐོང་བྱིས་བློས་འདི་ལྟ་བུ་ཞེས་གཞལ་བར་མི་ནུས་པས། རྣམ་ཐར་བསམ་མི་ཁྱབ་པ་ལ་ཡིད་རྟོན་པར་བྱ་བ་ཁོ་ནའོ། །
གཉིས་པ་༼རྟེན་དངོས་ཀྱི་བཞུགས་བྱང།༽ནི།
ཞིང་འདིའི་གདུལ་བྱ་དེ་ཙམ་དུ་དགོངས་ཏེ་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་ཐ་མའི་མཛད་པ་བསྟན་པའི་རྗེས་སུ། སྐུ་ཚེ་རིལ་པོར་མཉེས་པ་གསུམ་གྱི་ཞབས་ཏོག་གིས་ཐུགས་ཟིན་ཅིང་དགོངས་པའི་གསང་མཛོད་ལོན་པའི་ནང་ཐུགས་ཀྱི་སྲས་གཅིག་ཉེ་གནས་བླ་མ་ཆོས་དབྱིངས་འོད་གསལ་ནས་རྟག་གུས་ཀྱི་སྦྱོར་བརྩོན་རྨད་དུ་བྱུང་བས་དགོངས་རྫོགས་ཀྱི་རིམ་པ་སྤྱི་དང༌། བྱེ་བྲག་རྗེ་བཙུན་འཇམ་དཔལ་གྱི་སྣང་བརྙན་སྐུ་ཚད་གསེར་ཟངས་ཀྱིས་བསྐྲུན་པ་ཁྱད་མཚར། ཀཿཐོག་རྡོ་རྗེ་གདན་གྱི་རྒྱུད་སྡེ་ལྷ་ཁང་གི་རྟེན་གཙོར་འཇོག་གནང་གཙོ་གྱུར་རྟེན་གསུམ་མང་དུ་བཞེངས་གནང་མཛད་ཡོད༑ དེ་རྣམས་ཀྱི་ལོ་རྒྱུས་ནི་སོ་སོའི་དཀར་ཆག་སོགས་སུ་གསལ་ལ།
འདིར་དགོས་དབང་ཁྱད་པར་བ་དང་འབྲེལ་བར་རྗེ་བླ་མ་དངོས་ཀྱི་ཞལ་ཐེམ་ལྟར་སྒྲུབ་གནང་གི་རྗེ་བཙུན་འཇམ་དཔལ་དབྱངས་ཀྱི་སྣང་བརྙན་མཐོང་བ་དོན་ལྡན་དང༌། ཕྲན་རང་གིས་དགོངས་རྫོགས་སུ་སྒྲུབ་པའི་མཆོད་སྡོང་བཀྲ་ཤིས་འོད་འབར་གཉིས་ཀྱི་ལོ་རྒྱུས་ཅུང་ཟད་བརྗོད་པ་ལས། དང་པོ་རྗེ་བཙུན་འཇམ་དཔལ་དབྱངས་ཀྱི་སྐུ་འདི་ནི།
རྗེ་བླ་མ་མཆོག་ལ་བླ་མ་ལྷག་པའི་ལྷས་ལུང་བསྟན་དུ། འཕགས་མཆོག་ཉེ་སྲས་བརྒྱད་ཀྱི་སྣང་བརྙན་ཁྱད་འཕགས་རེ་བཞེངས་དགོས་པར་གསུངས་པའི་ནང་ཚན་གྱི་འཇམ་དཔལ་དེ་ཡིན་ལ། སྔར་ཞལ་བཞུགས་དུས་ནས་བཞེངས་གནང་གི་ཐུགས་བཞེད་དང༌། ནང་རྟེན་གྱི་གཙོ་བོ་རག་རིམ་སོགས་ཞིབ་ཆ་གནང་ཡང་ཇི་བཞིན་པ་ཐོག་ཏུ་མ་ཁེལ་བར་ལུས་པ། སྐུ་གཤེགས་པར་ཉེ་གནས་མཆོག་ལ་ཞལ་བསྒོས་ཞིབ་གནང་ལྟར། བདག་ཅག་གི་སྟོན་པ་དགུང་ལོ་བཅུ་གཉིས་བཞེས་པའི་སྐུ་ཚད་ལ། རྒྱུ་རིན་པོ་ཆེ་ཟངས་དམར་དངུལ་གོར་ཉིས་བརྒྱའི་རིན་དང༌། གླ་ཆས་ཕྱོགས་འཐུས་རྡོ་ཚད་བཞི་སྤྲད་ནས་བཟོ་རིགས་རྒྱ་མཚོར་བྱན་ཆུད་པའི་སྤྲུལ་པའི་སྐུ་བཟང་བཅུས་ཀྱིས་ཚད་སྒྲོས་ཕུལ་དུ་ཕྱིན་པར་སྒྲུབ་པར། འཛམ་བུའི་ཆུ་གསེར་སོགས་གསེར་རྒྱུ་བཟང་ཞིང་སྲང་བཅུ་གཅིག་གིས་བྱུགས་ཤིང་ཕྲ་རྒྱན་ལ། དབུ་གཙུག་ཏུ་དུང་དཀར་པོ་གཡས་སུ་འཁྱིལ་བ། མཛོད་སྤུར་རྗེ་ཉིད་ཀྱི་སྐུ་ཚེར་ཕྱག་ཕྲེང་དུ་བཅང་བའི་རིན་པོ་ཆེ་གཅིག དབུ་རྒྱན་ལ་བྱེ་རུའི་ཚེ་དཔག་མེད་དང་གཡུ་ཕྲ་ཆེ་བ་དགུ། སྐྲ་ཆིངས་ལ་གསེར་སྦུག་གསུམ། དཀར་ཕྲ་མན་གཉིས། མུ་ཏིག་གི་དྲྭ་ཕྱེད་ཚར་བཅས། མགུལ་རྒྱན་ལ་རྒྱ་ལྕགས་ལ་རྒྱལ་མོའི་ཐོད་སྐོར་གསེར་རྒྱང་བརྡུང་གཡུ་དྲུག་དཀར་གྱི་ཕྲ་བཀོད་དང་མུ་ཏིག་གི་ལྕགས་རི་ཅན་ཁྱད་མཚར་ལ་དཀྲུགས་བྱེར་སུམ་ཅུ་རྩ་བཞིའི་མཐའ་སྐོར་བྱས་པ། ཟ་ཧོར་རྒྱལ་མོའི་སོར་གདུབ་ལས་དོན་པའི་རིན་པོ་ཆེ་རྡོ་རྗེ་ཕ་ལམ་ཤིན་ཏུ་ཁྱད་འཕགས་རིན་ཐང་གཞལ་དཀའ་བ་གཅིག པདྨ་ར་ག་རྡོག་གཉིས། མུ་ཏིག་རྡོག་ཆེ་བ་གཉིས། ནལ་བཞི་བྱེར་ཕྲ་ཆེ་བ་གཅིག ཆུང་བ་ཉེར་གཉིས་བཅས་དང༌། སྙན་ཕོར་ལ་གཡུ་ཕྲ་བཞི། ཕྱག་ཞབས་ཀྱི་གདུ་བུར་གཡུ་ཕྲ་ལྔ། ཐུགས་ཀར་འཇམ་དཔལ་ཡེ་ཤེས་སེམས་དཔའི་སྐུའི་ཞལ་རས་ཐད་ཀྱི་བང་སྒོའི་གའུར། གཡུ་དྲུག་དཀར་གཅིག ཨུ་པ་ལ་གཉིས། སེ་མོ་དོར། རིན་པོ་ཆེ་གཅིག་དང་གཡུ་གཉིས། དོ་ཤལ་ལ་གཡུ་བདུན་བྱེ་རུ་གསུམ་བཅས་ཀྱི་ཕྲ་དང༌། མགུལ་རྒྱན་ཞགས་པར་སྟག་ལོག་ཆེ་ལེགས་བཞིའི་གཙོས་གཟི་ཆེ་ཆུང་བཅུ་དགུ། མ་ན་ཧོ་གཅིག མ་ཀོང་ལྔ། མཆོང་དྲུག མུ་མེན་གཉིས། རིན་པོ་ཆེ་གཉིས། གནམ་ས་ཁ་སྤྲོད་གཅིག བྱེ་རུ་སུམ་ཅུ་རྩ་ལྔ་བཅས་ལ་རྡོ་ཚད་བརྒྱད་འགྲོ་ངེས་བཅས་རྒྱུ་བཟང་བཀོད་གཙང་སྐྱེ་དགུའི་འདྲེན་བྱེད་ཀྱི་བདུད་རྩི་བླ་ན་མེད་པར་སྒྲུབ་གནང་ལ། ནང་གཞུག་གཙོ་བོར་རྗེ་བླ་མའི་ཐུགས་ལྗགས་སྤྱན་གསུམ་མེས་མ་རྨས་པར་བྱོན་པ་ལ་དུས་འཁོར་ལྷན་སྐྱེས་ཀྱི་སྐུའི་རྣམ་པ་གསལ་བ་དང༌། བརྟན་མཁས་ཡོན་ཏན་བྱེ་བས་མངོན་པར་མཛེས་ཤིང་རྗེ་བླ་མའི་ཐུགས་སྤས་ཀྱི་གཙོ་བོ་མཁན་རིན་པོ་ཆེ་ཡོན་ཏན་རྒྱ་མཚོ་དང༌། ཀུན་བཟང་དཔལ་ལྡན། ཉེ་གནས་མཆོག་དང༌། ཁོ་བོ་ཅག་སོགས་འདུས་པ་བཟང་ལ་མང་བས་རིགས་འདུས་དཔལ་རྡོ་རྗེ་སེམས་དཔའི་སྒོ་ནས་ཡིག་བརྒྱ་འབུམ་ཐེར་འགྲོ་ངེས་ཀྱིས་གདུང་སྒྲུབ་སོགས་ཚད་ལྡན་བགྱིས་པའི་གདུང་ཚ་དང་སྐུ་སྤར་གྱི་རིགས་རིན་ཆེན་དང་པོའི་ཁུ་བས་ན་བཟའ་གསོལ་བ་དང༌། སྔོན་རྗེ་ཉིད་ཚེ་བདག་གི་བསྙེན་ཆེན་ལོ་གསུམ་དུ་གནང་དུས་ཀྱི་དབུ་རལ། ཕྱག་སེན། ཤངས་མཚལ། གདུང་རུས་རྣམས་ཕོན་ཆེ་བ་དང༌། རྗེ་ཉིད་ཀྱི་ཐུགས་དམ་གྱི་རྟེན་གྱི་གཙོ་བོ་ཡེ་ཤེས་པ་དངོས་དང་རྣམ་དབྱེར་མ་མཆིས་པ་འཇམ་དཔལ་གྱི་ལི་སྐུ་ཤིན་ཏུ་ཁྱད་འཕགས་ལ། བཞུགས་སྒྲོམ་དུ་གསེར་བྲིས་ཀྱི་རྩ་གསུམ་སྔགས་དང་ཡེ་དྷར་སོགས་དང༌། ཆབ་མདོ་འཕགས་པ་ལྷའི་ཕྱག་བྱུང་མཉམ་མེད་ཐུབ་པ་ཆེན་པོའི་རིང་བསྲེལ་འཁྲུལ་མེད་རྡོག་གཉིས། འོད་སྲུང་གི་རིང་བསྲེལ་གཅིག མཁྱེན་བརྩེ་རིན་པོ་ཆེར་གཉན་ཐང་ལྷས་ཕུལ་བའི་གུ་རུ་རིན་པོ་ཆེའི་ཚེམས་ལས་བྱོན་པའི་རིང་བསྲེལ་གཅིག གུ་རུ་ཡབ་ཡུམ་གྱི་བྱང་སེམས། འཕགས་བོད་རིག་འཛིན་རྣམས་ཀྱི་སྐུ་བལ། དིལ་ཀོང་དཔལ་སྤྲུལ་ལ་བ་སོགས་ཉིད་ཀྱི་བླ་མ་གཙོ་ཆེན་རྣམས་ཀྱི་དབུ་སྐྲ། འཁྱུད་དཔྱད་ཀྱི་ཆོས་འཕེལ་ཐབས་དཔའ་བོ་ཕོ་ཐེམ་མོ་ཐེམ་གྱིས་ཚད་ལྡན་སྒྲུབ་པ། སངས་རྒྱས་ཀྱི་འཕེལ་གདུང་ཀུན་འདུས་དང༌། འོད་སྲུང་གི་རིང་བསྲེལ་རྡོག་གཅིག གཟུངས་སྔགས་བཅས་ནང་བཞུགས་ཚ་ཚ་ཆུང་ངུ་དང༌། ཕྱག་ཚ་རྙིང་པ་གཅིག་བཅས། སྐུ་གདུང་དང་བཅས་པའི་མཆོད་རྟེན་གྱི་དྲུང་དུ་ལས་སྣ་ཚོགས་པ་བསྒྲུབ་པའི་རྟེན་དུ། རྗེ་ཉིད་ཀྱི་ཕྱག་བསྟར་གནང་བ་བཞུགས་སྒྲོམ་བཅས་ཞལ་ཐེམ་ལྟར་ཐུགས་ཀར་ཡེ་ཤེས་སེམས་དཔའི་ཚུལ་དུ་བཞུགས་རྒྱུ་དང༌། གཞན་སྲོག་ཤིང་ལ་གནས་ཡིག་གསེར་གྱི་བྲིས་པ་དང༌། འོག་ཏུ་གསལ་བའི་རིང་བསྲེལ་རྣམ་བཞི་ལ་སོགས་པ་འདུ་བགྱིས་ཏེ། སྦྱང་བ་ཁྲུས་གསོལ་ནན་ཏན་དང༌། དཔལ་རྡོ་རྗེ་སེམས་དཔའི་ཆོ་ག་དང་འབྲེལ་བར་གཟུངས་སྒྲུབ་རབ་གནས་གནོད་སྦྱིན་འཁོར་ལོ་བྲི་སྒྲུབ་སོགས་གཞུང་བཞིན་མ་ཚང་བ་མེད་པར་སྔོན་དུ་འགྲོ་བའི་གཞུག་ཚུལ་མཁས་གྲུབ་གོང་མ་རྣམས་ཀྱི་ཕྱག་བཞེས་མ་འཁྲུལ་བར། མཁན་རིན་པོ་ཆེ་ཀུན་དཔལ་དང༌། བླ་མ་དམ་པ་འོད་གསལ། ཕྲན་བཅས་ནས་ལག་བསྟར་དུ་བགྱིས་པ་ལ། སྐུའི་ནང་ཀུན་དྲི་བཟང་གི་ལྡེ་གུས་ཁྱབ་པར་བྱུགས་པའི་དབུས་སུ་དར་སེར་གྱི་ན་བཟའ་གསོལ་བའི་སྲོག་ཤིང་ཉིད་མདུན་རྒྱབ་མ་ལོག་པར་བརྟན་བྱེད་ཀྱི་སྔགས་དང་སྨོན་ལམ་བཅས་ལེགས་པར་བཙུགས་ཤིང༌༑ ཆོས་སྐུའི་རིང་བསྲེལ་གོང་སྨོས་ཀྱི་གདུང་ཚྭ་སྐུ་སྤར་རིགས་རྣམས་དང༌། སྐུ་རྟེན་ལ༑ འཇམ་དཔལ་ཡེ་ཤེས་སེམས་དཔའ་གོང་སྨོས་དང༌། གཞན་འཇམ་མགོན་བློ་བཟང་གྲགས་པས་ཕྱག་སྤར་གནང་བའི་རྗེ་བཙུན་འཇམ་དཔལ་གྱི་འཇིམ་སྐུ་བྱིན་ལྡན། ཙནྡན་དམར་པོ་ལས་གྲུབ་པའི་འཇིགས་བྱེད་ཀྱི་སྐུ། སྨན་འདམ་གྱི་མཁའ་སྤྱོད་མའི་སྐུ་བཅས་བཞུགས༑ ཆོས་ཀྱི་རིང་བསྲེལ་གྱི་སྐོར་ལ། གཤམ་གསལ་ལྟར་སྨིན་གླིང་གཟུངས་སྒྲིགས་འདི་གའི་སྤར་འཁོད་རིགས་ཆ་བཅུ་རེ། རྗེ་བླ་མ་ཉིད་ཀྱིས་སྒྲིགས་གནང་གཟུངས་སྣ་ཚོགས་ལྔ་བཅུ་པ་ཚར་ལྔ། རང་གཟུངས་ཨ་ར་པ་ཙ་འབུམ་ཐེར་གཅིག་དང་ཁྲི་གཅིག་བརྒྱ་ལྷགའཇམ་དཔལ་གྱི་གཟུངས་སྣ་ཚོགས་བརྒྱ་ལྷགའཇམ་དཔལ་མཚན་བརྗོད་ཕན་ཡོན་དང་བཅས་པ་ཆ་ཉེར་ལྔ། མཚན་བརྗོད་བསྡུས་པ་རྒྱུད་ཀྱི་ཡང་སྙིང་སུམ་འབིད་ཅན་ཆ་སུམ་བརྒྱ་དང་སུམ་བཅུ། རྗེ་ཉིད་ཀྱི་རྒྱུན་གྱི་ཞལ་འདོན་འཇམ་སྡུད་སྨོན་གསུམ་བྱིན་ལྡན། འཇམ་དཔལ་སྐོར་སོགས་ཀྱི་རྩོམ་གཞིའི་ཕྱག་བྲིས་རྩ་ཆེན་དུ་མ། ཤེར་ཕྱིན་ཚུལ་བརྒྱ་ལྔ་བཅུ་པ་ཆ་ཉེར་ལྔ། འཇམ་དཔལ་བསྟོད་པ་བྱིན་རླབས་གཏེར་ཆེན་དང་བཀྲ་ཤིས་མི་འགྱུར་མ་གཉིས་ཆ་བརྒྱ་དང་བརྒྱད་རེ། འཇམ་དཔལ་བསྟོད་པ་རྒྱུད་ཀྱི་དགོངས་འགྲེལ། ཤེས་རབ་རབ་འཕེལ། ཆོ་འཕྲུལ་བསྟོད་སྨོན། ཉེ་སྲས་བརྒྱད་བསྟོད། ཚེས་བཅུའི་གསོལ་འདེབས། འདའ་ཀ་ཡེ་ཤེས། ཀུན་བཟང་སྨོན་ལམ་རྣམས་ཆ་བཅུ་གསུམ་རེ། ཚིགས་བདུན་གསོལ་འདེབས་ཀྱི་བླ་མའི་རྣལ་འབྱོར་དང་ཚོགས་མཆོད། མཆོད་ཆོག་ནོར་བུའི་ཕྲེང་བ། ཙིནྟ་མ་ཎི་ཆ་ལྔ་རེ། བཟང་སྤྱོད་ཆ་བརྒྱད་རྣམས་དང༌། རྫོགས་པ་ཆེན་པོ་གསང་བ་སྙིང་ཏིག་གི་རྒྱུད་བཅུ་བདུན། ཀུན་བྱེད་རྒྱལ་པོ། དུས་འཁོར་གྱི་རྒྱུད་ཕྱག་མཆན་ཅན། རྫོགས་པ་ཆེན་པོ་སེམས་ཉིད་ངལ་གསོ་རྩ་འགྲེལ། གསེར་འོད་ས་བཅུ་མ། ཐེག་པ་ཆེན་པོ་རྒྱུད་བླ་མའི་བསྟན་བཅོས་དང་བཅས་དར་སྣ་ཚོགས་ཀྱི་ན་བཟའ་དང་བཅས་ཏེ་སྐུའི་སྟོད་སྨད་རང་གནས་དང་མཐུན་པར་གོ་རིམ་མ་ལོག་པར་བཞུགས་སུ་གསོལ། ཡུངས་འབྲུ་ལྟ་བུའི་རིང་བསྲེལ་གྱི་སྐོར་ལ། བལ་ཡུལ་གྱི་མཆོད་རྟེན་འཕགས་པ་ཤིང་ཀུན་ནས་བྱོན་པའི་སངས་རྒྱས་འོད་སྲུང་གི་རིང་བསྲེལ་རྡོག་བདུན་དངོས་དང༌། རྗེ་ཉིད་ཀྱིས་སངས་རྒྱས་རིང་བསྲེལ་ཕྱོགས་བསྡུས་ཀྱི་རིལ་བུའི་ནང༌། གོང་མཚུངས་སངས་རྒྱས་འོད་སྲུང་གི་རིང་བསྲེལ་རྡོག་བདུན་དང༌། བདུད་འདུལ་གཏེར་བྱོན་གསུམ། གྲུ་གུ་རྟོགས་ལྡན་ཤཱཀྱ་ཤྲཱིའི་ཕྱག་བྱུང་རྡོག་གསུམ་བཅས་འཕེལ་གདུང་དངོས་བཅུ་བཞི་དང༌། མཆོག་གླིང་གཏེར་བྱོན་རྫོགས་ཆེན་སྟོན་པ་བཅུ་གཉིས་ཀྱི་རིང་བསྲེལ་དང༌། སྐུ་གདུང་རིང་བསྲེལ་ཀུན་འདུས། དགའ་རབ་ཤྲཱི་སེང་འཇམ་དཔལ་བཤེས་གཉེན་བི་མ་ལ་སྟེ་རིག་འཛིན་བཞིའི་རིང་བསྲེལ་དང༌། དགའ་རབ་གདུང་རྟེན། སྟག་ཤམ་གཏེར་བྱོན་འོད་སྲུང་དབུ་ཀླད། མཉམ་མེད་ཐུབ་པའི་དབང་པོའི་ཚེམས་རིལ། གུ་རུའི་ཚེམས་ལས་བྱུང་བའི་རིང་བསྲེལ། ཀོང་སྤྲུལ་གཏེར་བྱོན་རབ་བདུན་རིང་བསྲེལ། ཕྱོགས་བཅུའི་སངས་རྒྱས་སྟོང་གི་སྐུ་གདུང་རིང་བསྲེལ་རིལ་བུ། དབུ་ཀླད་གདུང་རུས་ཕྱོགས་བསྡུས་སྐུ་གདུང་རིང་བསྲེལ་རིལ་བུ། ཤོག་སེར་ཕྱག་བྲིས། ཆོས་ཀྱི་རིང་བསྲེལ་ཀུན་འདུས། སྐུ་བལ་རིང་བསྲེལ་ཀུན་འདུས། ཡུངས་འབྲུ་ལྟ་བུའི་རིང་བསྲེལ་ཀུན་འདུས་བཅས་བཞུགས་སོ། །སྐུ་གདུང་དང་སྐུ་བལ་གྱི་རིང་བསྲེལ་སྐོར་ལ། སངས་རྒྱས་བ་མོར་སྐུའི་སྐྱེ་བ་བཞེས་དུས་ཀྱི་ཚེམས། དབུས་འགྱུར་རྡོ་རྗེ་གདན་གྱི་སྟོན་པའི་ཞབས་རྗེས་ཀྱི་སྤར་དང༌། རྟེན་མ་ཧཱ་བོ་དྷིའི་ཞལ་ཕྱིས། རྡོ་རྗེ་འཆང་མཁྱེན་བརྩེ་རིན་པོ་ཆེའི་དབུ་ཞྭ་རྗེ་ཉིད་ཀྱི་རྒྱུན་བཞེས་བྱིན་ལྡན། ཀུན་མཁྱེན་ཀློང་ཆེན་པའི་དབུ་ཀླད། རྗེ་ཉིད་ཀྱིས་དམ་པ་རྣམས་ཀྱི་གདུང་དང་རིང་བསྲེལ་ཕྱོགས་བསྡུས་གནང་བའི་རིལ་བུའི་ནང༌༑ རྫོགས་ཆེན་སྟོན་པ་བཅུ་གཉིས། རིག་འཛིན་བཞི། པྲ་བྷ་ཧསྟི། བྱང་སེམས་ཆོས་འཕགས༑ ཤཱཀྱ་དེ་བ། ཆོས་རྒྱལ་ཁྲི་སྲོང༌། གཉགས་ཆེན་ཛྙཱ་ན། མངའ་བདག་རལ་པ་ཅན༑ ལྷ་ལུང་དཔལ་རྡོར། ལྷ་ལྕམ་པདྨ་གསལ། ཀཿདམ་གཙང་བྱམས་གསུམ། གྲུབ་ཆེན་མེ་ལོང༌། ཀློང་ཆེན་རབ་འབྱམས། ཁྱབ་བརྡལ་ལྷུན་གྲུབ། རིག་འཛིན་རྒོད་ལྡེམ། ཀརྨ་གླིང་པ། འཇའ་ཚོན་སྙིང་པོ། བདུད་འདུལ་རྡོ་རྗེ། ཆོས་རྗེ་གླིང་པ། མ་ཏི་རཏྣ། མི་འགྱུར་རྡོ་རྗེ། པཎ་ཆེན་ཇོ་བོ་རྗེ། གསེར་གླིང་པ། ཏེ་ལོ་པ། མར་པ་ལོ་ཙཱ། སྲས་དར་མ་མདོ་སྡེ། སྒོམ་པོ་པ། ཕག་གྲུ། དུས་མཁྱེན། པཀྴི། ཨོ་རྒྱན་པ། རང་བྱུང་རྡོ་རྗེ། རོལ་པའི་རྡོ་རྗེ། མཐོང་བ་དོན་ལྡན། སྟག་ལུང་ཐང་པ། སངས་རྒྱས་ཡར་བྱོན། སངས་རྒྱས་དབོན། ཨོ་རྒྱན་མགོན་པོ། ཆོས་སྐུ་མགོན་པོ། མཚོ་སྐྱེས་རྡོ་རྗེ། དྲུང་རྨ་སེ་བློ་གྲོས་རིན་ཆེན། བན་སྒར་འཇམ་དཔལ་བཟང་པོ། དུལ་མོ་བཀྲ་ཤིས་འོད་ཟེར། སྤང་མཁན་ཆེན་འོད་ཟེར་བླ་མ༑ དཔལ་ཆེན་སྒ་ལོ། གོ་ཤྲཱི་དཔལ་འབྱོར་དོན་གྲུབ། ཀརྨ་ཕྲིན་ལས་དང་པོ། དཔའ་བོ་གཙུག་ལག་དགའ་བ། རྟོགས་ལྡན་མཁའ་སྤྱོད་དབང་པོ། རྒོད་ཚང་པ་མགོན་པོ་རྡོ་རྗེ། འབྲུག་དཔག་བསམ་དབང་པོ། མི་ཕམ་བློ་གྲོས། ཀརྨ་ཆགས་མེད། ཀཿཐོག་ཚེ་དབང་ནོར་བུ༑ སི་ཏུ་པདྨ་ཉིན་བྱེད། གར་དབང་པདྨ་བློ་གྲོས། ཆུ་གསོལ་འོད་ཟེར་བཟང་པོ། རྒྱལ་ཚབ་གྲགས་པ་མཆོག་དབྱངས། སངས་རྒྱས་གཉན་པའི་སྤྲུལ་སྐུ། འགོས་ལོ་གཞོན་ནུ་དཔལ༑ བོ་དོང་འཇིགས་བྲལ། མ་ལབ་སྒྲོན། ཌཱ་ཀི་བསོད་ནམས་དཔལ་འདྲེན། ཞྭ་ལུ་བློ་གསལ་བསྟན་སྐྱོང༌། མཁྱེན་བརྩེ། མཆོག་གླིང༌། ཀོང་སྤྲུལ། རྫོགས་སྤྲུལ་བཞི་པ། ཀཿཐོག་ཞིང་སྐྱོང་སོགས་ཀྱི་སྐུ་གདུང་རིང་བསྲེལ་གདུང་རུས་གདུང་ཁྲུས་གདུང་ཐལ་སོགས་སྣེ་འདུས། གུ་རུ་ཡབ་ཡུམ་གྱི་བྱང་སེམས་དཀར་དམར་ཕྱོགས་བསྡུས་རིལ་བུ་ནང༌། གཏེར་བྱོན་གུ་རུ་ཡབ་ཡུམ་གྱི་བྱང་སེམས་དངོས་དང་གཏའ་སྤེལ་མཁྱེན་བརྩེས་མཛད་པ། སྟག་ཤམ་དང༌། ཀོང་སྤྲུལ་རིན་པོ་ཆེས་གཏེར་གནས་གཉིས་ནས་སྤྱན་དྲངས་པའི་གུ་རུ་ཡབ་ཡུམ་གྱི་བྱང་སེམས་དཀར་དམར་དང༌། མཆོག་གླིང་གཏེར་བྱོན་རྒྱལ་བ་སྲས་བཅས་ཀྱི་བྱང་སེམས་རིལ་བུ། ཆོས་གླིང་གཏེར་བྱོན་མཚོ་རྒྱལ་དང་ཨཱ་ཙ་ར་ས་ལེའི་བྱང་སེམས་བཅས། གུ་རུ་ཡབ་ཡུམ་གྱི་སྐུ་བལ་རིལ་བུའི་ནང༌། རྡོར་བྲག་ནང་རྟེན་ནས་བྱོན་པའི་གུ་རུའི་དབུ་ལྗོན༑ མཆོག་ལྡན་མགོན་པོའི་གཏེར་བྱོན་གུ་རུའི་དབུ་ཞྭ་མཁའ་འགྲོ་འབུམ་གྱི་དབུ་སྐྲ་ལས་གྲུབ་པ། རྡོ་རྗེ་ཐོགས་མེད་གཏེར་བྱོན་གུ་རུའི་དབུ་ལྗོན་འཇའ་འོད་འཁྱིལ་པ། ཀོང་སྤྲུལ་གཏེར་བྱོན་གུ་རུའི་དབུ་ལྗོན། མཚོ་རྒྱལ་དབུ་སྐྲ་འཇའ་འོད་མ། ཐོད་ཕྲེང་སྡེ་ལྔའི་ཕྱག་ཕྲེང༌། མནྡ་ར་བའི་ཆོས་གོས། མཚོ་རྒྱལ་གསང་གོས། མཆོག་གླིང་གཏེར་བྱོན། གུ་རུའི་སྐུ་བེར། མནྡ་ར་བའི་ན་བཟའ། མཚོ་རྒྱལ་དབུ་ལྗོན། ན་བཟའ། གསང་གོས། པད་གླིང་གཏེར་བྱོན་གུ་རུའི་སྐུ་ཆིངས། ཉང་གི་གཏེར་བྱོན་གུ་རུ་ཡབ་ཡུམ་གྱི་ཞབས་ཆགས། མཁྱེན་བརྩེའི་གཏེར་བྱོན་མོན་མོ་བཀྲ་ཤིས་ཁྱེའུ་འདྲེན་གྱི་དར་ཤམ་བཅས་དང༌། རིག་འཛིན་རྣམས་ཀྱི་སྐུ་བལ་ཕྱོགས་བསྡུས་ནང༌། སྨོས་མ་ཐག་པའི་གུ་རུ་ཡབ་ཡུམ་གྱི་སྐུ་བལ་རྣམས་ཀྱི་སྟེང་དུ། ཀོང་སྤྲུལ་གཏེར་བྱོན་ཧཱུྃ་ཀ་རའི་གསང་གོས། བཀའ་བབས་རིག་འཛིན་རྣམ་དགུའི་དབུ་ལྗོན། འཇམ་དཔལ་བཤེས་གཉེན་གྱི་ན་བཟའ། བི་མའི་མཆིལ་ལྷྭམ། ཁྲི་སྲོང་སྐུ་ཆིངས། མཆོག་གླིང་གཏེར་བྱོན། ཀླུ་སྒྲུབ་ཞབས་ཆགས། ཁྲི་སྲོང་སྐུ་ཆིངས། ན་བཟའ༑ བཻ་རོ་དང་གནུབས་ཆེན་གྱི་དབུ་སྐྲ། བྱང་ཆུབ་གླིང་པའི་གཏེར་བྱོན་ནམ་སྙིང་དབུ་སྐྲ༑ སྟག་ཤམ་དབུ་སྐྲ་སངས་རྒྱས་སྟོང་མཉམ། ཐང་རྒྱལ། ཉང་རལ། དྲི་མེད་ལྷུན་པོ། ལེགས་ལྡན་རྡོ་རྗེ། རིན་ཆེན་གླིང་པ། པདྨ་གླིང་པ། གཏེར་བདག་གླིང་པ། ཀཿཐོག་རིག་འཛིན་ཆེན་པོ། མ་ལབ་སྒྲོན་རྣམས་ཀྱི་དབུ་སྐྲ། ས་ར་ཧའི་དུག་སྦྲུལ་པགས་པའི་སྒོམ་ཐག ཏེ་ལོའི་སྒོམ་ཐག་དང་བཞུགས་གདན། ནཱ་རོའི་རུས་རྒྱན། སྙན་རྒྱན། བཞུགས་གདན། དཔལ་ཤ་བ་རིའི་དྲྭ་ཕད། བིརྺ་པས་ནཻརཉྫ་ན་དང་ཆུ་བོ་གངྒར་བཏབ་པའི་ཕྱག་ཚྭའི་ཆག་དུམ༑ ཕ་དམ་པའི་རྟེན་འབྲེལ་གལ་ཏ། རྗེ་མར་པའི་བེར་ཀ་བཀྲ་ཤིས་མཐོང་སྨོན། མི་ལའི་དབུ་སྐྲ་སྒོམ་ཐག་ན་བཟའ། སྒ་ལོའི་སྒོམ་ཐགམཉམ་མེད་དྭགས་པོའི་སྒོམ་ཞུ། རས་ཆུང་པའི་དབུ་ཞྭ་དབུ་སྐྲ། གུ་རུ་ཆོས་དབང་གི་དབང་གོས། མེ་ལོང་རྡོ་རྗེའི་གཡང་རས། པདྨ་ལས་འབྲེལ་རྩལ་གྱི་ཕུར་དར། མངའ་རིས་པཎ་ཆེན་གྱི་དབུ་ཞྭ། ཁ་ཆེ་པཎ་ཆེན་གྱི་དབུ་ཞྭ། ས་སྐྱ་གྲགས་རྒྱལ་གྱི་ན་བཟའ། ཐང་རྒྱལ་གྱིས་འཛམ་གླིང་ཉིན་གཅིག་བསྐོར་དུས་ཀྱི་ན་བཟའ་སླེ་བེར། ཇོ་ནང་ཏཱ་ར་ན་ཐའི་ན་བཟའ། ཇོ་ནང་ཕྱོགས་རྒྱལ་དབུ་སྐྲ། བོ་དོང་པཎ་ཆེན་གྱི་སྣམ་སྦྱར། ཆུ་གསོལ་འོད་ཟེར་བཟང་པོའི་ན་བཟའ། བུ་སྟོན། དངུལ་ཆུ་ཐོགས་མེད། མཁྱེན་བརྩེ་ཡེ་ཤེས་རྡོ་རྗེ། དིལ་ཀོང་དཔལ་སྤྲུལ་རྣམས་ཀྱི་དབུ་སྐྲ། བསོད་རྒྱལ་གྱི་སྔགས་བན་གསང་བའི་ཡིག་ཆུང་གི་ཤོག་སེར། དེ་སྟེང་སྔར་གྱི་སྐུ་བལ་རིང་བསྲེལ་ཀུན་འདུས་བཅས། སྐུ་ཆོས་ཕྱོགས་བསྡུས་ནང༌། མཉམ་མེད་ཐུབ་པའི་དབང་པོའི་སྐུ་ཆོས། མཆོག་གླིང་གཏེར་བྱོན་ཐུབ་དབང༌། འོད་སྲུང༌། ཤཱ་རིའི་བུ་རྣམས་ཀྱི་སྐུ་ཆོས། ཀོང་སྤྲུལ་གཏེར་བྱོན། ཀུན་དགའ་བོ། བོ་དྷི་ས་ཏྭ། བཻ་རོ་རྣམས་ཀྱི་སྐུ་ཆོས། བྱམས་པ། ནམ་སྙིང༌། ཀུན་བཟང༌། འཇམ་དཔལ། ས་སྙིང་རྣམས་ཀྱི་རིལ་བུ། མཁྱེན་བརྩེའི་གཏེར་བྱོན་ནམ་སྙིང་སྐུ་ཆོས་རིགས་གཉིས། བྱང་ཆུབ་ལྗོན་འདབ་བཅས་དང༌། གཞན་འཕགས་པ་ཐོགས་མེད༑ བོ་དྷི་ས་ཏྭ། གསེར་གླིང་པ། ཨ་ཏི་ཤ། ཤཱཀྱ་ཤྲཱི། ཀློང་ཆེན་རབ་འབྱམས། དྭགས་པོ་ལྷ་རྗེ། རང་བྱུང་རྡོ་རྗེ། ཕུ་ཆུང་བ། སྤྱན་སྔ་བ། ཕྱྭ་བ་ཆོས་སེང༌། ས་པཎ། བུ་སྟོན། ངོར་ཆེན། རོང་སྟོན། ཇོ་ནང་ཀུན་མཁྱེན། གྲོལ་མཆོགརྗེ་ཡབ་སྲས་གསུམ་སོགས་ཀྱི་སྐུ་ཆོས་སྣམ་སྦྱར་ན་བཟའི་རིགས་དང༌། སྐུ་བལ་རིང་བསྲེལ་ཕྱོགས་བསྡུས་བཅས། སྐུ་ཤ་ཕྱོགས་བསྡུས་ནང་གཉགས་ལོ་ཡེ་ཤེས་གཞོན་ནུ། ལྷ་བཙུན་བྱང་ཆུབ་འོད། ཕག་གྲུ་རྡོ་རྗེ་རྒྱལ་པོ། ཆོས་དབང་གཏེར་སྲས་པདྨ་དབང་ཆེན། ཡར་རྗེ་ཨོ་རྒྱན་གླིང་པ། རྡོར་གླིང༌། རཏ་གླིང༌། པད་གླིང༌། རྒོད་ལྡེམ། བདེ་ཆེན་གླིང་པ། བྱང་བདགསྤྲུལ་སྐུ་མཆོག་ལྡན་མགོན་པོ། འཁྲུལ་ཞིག་དབང་དྲག་རྒྱ་མཚོ། གནམ་ཆོས་མི་འགྱུར་རྡོ་རྗེ། ཆག་ཆོས་རྗེ་དཔལ༑ གཙང་པ་རྒྱ་རས། མཁའ་སྤྱོད་དབང་པོ། བོ་དོང་འཇིགས་བྲལ། མཐོང་བ་དོན་ལྡན༑ རྒྱལ་ཚབ་བཀྲ་ཤིས་རྣམ་རྒྱལ་རྣམས་ཀྱི་སྐུ་ཤཤངས་མཚལ་ཕྱོགས་བསྡུས་ནང༌། མཆོག་གླིང་གཏེར་བྱོན་གུ་རུ་ཡབ་ཡུམ་གྱི་ཤངས་མཚལ། ཇོ་བོ་རྗེ། ཐང་སྟོང་རྒྱལ་པོ། སྨིན་གླིང་གཏེར་ཆེན། བདུད་འདུལ། ཆོས་གླིང༌། ཀཿཚེ་ནོར། ཀརྨ་པཀྴི། མི་བསྐྱོད། ཆོས་དབྱིངས་རྡོ་རྗེ། རྒྱལ་ཚབ་གྲགས་པ་དཔལ་འབྱོར། གྲགས་པ་དོན་གྲུབ་རྣམས་ཀྱི་ཤངས་མཚལ་སྟེང༌། སྔར་གྱི་དམ་པ་རྣམས་ཀྱི་ཤངས་མཚལ་ཕྱོགས་བསྡུས་སྣང་མཐའ་རིལ་བུ་བཅས༑ ཨཀྵོ་བྷྱ་མི་བསྐྱོད་གཙང་ཆབ་ཕྱོགས་བསྡུས་ནང༌། མཆོག་གླིང་གཏེར་བྱོན་པྲ་བྷ་ཧ་སྟིའི་མི་བསྐྱོད་དང་མཚོ་རྒྱལ་གསང་ཆབ། སྨིན་གླིང་གཏེར་ཆེན། བདུད་འདུལ། སྟག་ཤམ༑ གནམ་ཆོས། རྗེ་མཁྱེན་བརྩེ། དུས་མཁྱེན། རང་བྱུང་རྡོ་རྗེ། བརྒྱད་པ། དགུ་པ། བཅུ་པ། ཞྭ་དམར་དཀོན་མཆོག་ཡན་ལགཆོས་ཀྱི་དབང་ཕྱུགཀརྨ་ཆགས་མེད། གྲགས་པ་དོན་ལྡན་རྣམས་ཀྱི་མི་བསྐྱོད་སྟེང༌། སྔར་གྱི་གསང་ཆབ་ཀུན་འདུས་མི་བསྐྱོད་རིལ་བུ་བཅས༑ བཻ་རོ་ཙ་ན་རྣམ་སྣང་ཕྱོགས་བསྡུས་ནང༌། སློབ་དཔོན་པྲ་བྷ་ཧ་སྟི། ཐང་རྒྱལ། ཞྭ་དམར་དཀོན་མཆོག་ལན་ཡག་རྣམས་ཀྱི་རྣམ་སྣང་སྟེང༌། སྔར་གྱི་གསང་ཆེན་ཀུན་འདུས་དམ་རྫས་དཔལ་གྱི་སྙིང་པོ་བཅས། བོ་དྷི་ཙིཏྟ་བྱང་སེམས་ཕྱོགས་བསྡུས་ནང༌། གཏེར་བྱོན་གུ་རུ་ཡབ་ཡུམ་གྱི་བྱང་སེམས་དངོས་དང་གཏའ་སྤེལ། སྟག་ཤམ་གཏེར་བྱོན་ཨོ་རྒྱན་ཡབ་ཡུམ་བྱང་སེམས་དང༌། ཀོང་སྤྲུལ་གཏེར་བྱོན་རིགས་གཉིས། མཆོག་གླིང་གཏེར་བྱོན་ཕྱོགས་བཅུའི་རྒྱལ་བ་སྲས་བཅས་ཀྱི་བྱང་སེམས། མཆོག་གླིང་གཏེར་བྱོན་མཚོ་རྒྱལ་དང་ཨ་ཙཱ་ར་ས་ལེའི་བྱང་སེམས། ཀརྨ་པ་བརྒྱད་པ་དང་བཅུ་པའི་བྱང་སེམས་ག་བུར་རིལ་བུ༑ དེ་སྟེང་ཟླ་ཐིག་ཀུན་འདུས་རིན་འབྱུང་རིལ་བུ་བཅས། བཛྲ་ཙིཏྟ་ཐུགས་ཕྱོགས་བསྡུས་ནང༌༑ ཀཿདམ་པ་བདེ་གཤེགས། གཏེར་བདག་གླིང་པ། ཁྱུང་པོ་རྣལ་འབྱོར། ལོ་རས། ཀརྨ་ཆོས་གྲགས་རྒྱ་མཚོ། བན་སྒར་འཇམ་དཔལ་བཟང་པོ། རྨ་སེ་བློ་གྲོས་རིན་ཆེན། གཉན་པ་གྲུབ་ཆེན། གསུང་རབ་རྒྱ་མཚོ། རོལ་བའི་རྡོ་རྗེ་རྣམས་ཀྱི་ཐུགས་བཅས་བཞུགས་སོ། །དམ་རྫས་སྐོར་ལ། བླ་མ་དགོངས་འདུས་ལས་གསུངས་པའི་ངག་བྱིན་རླབས་ཀྱི་རྫས་ཚང་བ་རྗེ་ཉིད་ཀྱི་ཕྱག་བསྟར་གྱིས་བསྡུ་སྒྲུབ་ཚད་ལྡན་གནང་བ། མཁྱེན་བརྩེ་རིན་པོ་ཆེའི་གཏེར་བྱོན་འཇམ་དཔལ་བཤེས་གཉེན་གྱིས་སྒྲུབ་པའི་བློ་འཕེལ་རིལ་བུ། ཀོང་སྤྲུལ་གཏེར་བྱོན་འཇམ་དཔལ་ཤེས་རབ་སྤེལ་བའི་རིལ་བུ། མཆོག་གླིང་གཏེར་བྱོན་འཇམ་དཔལ་བཤེས་གཉེན་ཤེས་རབ་རིལ་བུ། རི་བོ་རྩེ་ལྔའི་འཇམ་དབྱངས་ཀྱི་སྐུ་གདུང་གི་དབུ་མ་ནས་བབ་པའི་རིལ་བུ། རི་བོ་རྩེ་ལྔ་དང་ལི་ཡུལ་ལྕང་རའི་འཇམ་དབྱངས་རྟག་ངུུ༌། བི་མ་ལས་སྒྲུབ་པའི་རྟག་ངུ་རིལ་བུ། སངས་རྒྱས་ཐམས་ཅད་ཀྱི་འཕེལ་གདུང་རིལ་བུ་གཏེར་བྱོན། སྐུ་ཚབ་དངོས་གྲུབ་དཔལ་འབར་གྱི་སྐུ་ལྕིབ་གི་ཝཾ་རིལ་བུ། དམ་རྫས་ཨུ་དུམྦཱ་ར། རྡོར་སེམས་རིལ་བུ༑ དབྱངས་ཅན་རིལ་བུ། པད་རྒྱལ་དབང་རིལ། མྱོང་གྲོལ་སིདྡྷི་རིལ་བུ། སྨན་སྒྲུབ་མང་པོ་དང༌༑ ས་སྐྱ་གྲགས་རྒྱལ། ས་ལོ་འཇམ་རྡོར། ངོར་སངས་རྒྱས་ཕུན་ཚོགས་དཔལ་ཆེན་ཆོས་ཀྱི་དོན་གྲུབ། ཀརྨ་ཆགས་མེད། མཁྱེན་བརྩེའི་དབང་པོ། བློ་གྲོས་མཐའ་ཡས་བཅས་ཀྱིས་སྒྲུབ་པའི་འཇམ་དབྱངས་རིལ་བུ། སི་ཏུ་ཆོས་འབྱུང་གིས་ཟླ་གཅིག་བསྒྲུབས་པས་རིལ་བུ་བདུད་རྩིར་ཞུ་བ། བཻ་རོའི་འབུམ་དཀར་ནག་བཅུད་ལེན་རྟེན་འདུས་ས་སྣ་ཆུ་སྣ་སོགས་ཀྱི་ཕབས་རྒྱུན་ལ། རྗེ་རང་གི་བསྡུ་བ་ཚད་ལྡན་ཐོག སྨྲ་སེང་དབང་གི་ཞག་གསུམ་དང༌། འཇམ་དཔལ་ཞི་ཁྲོའི་སྒོ་ནས་ཟླ་བ་བཅོ་ལྔ། སྨྲ་སེང་རང་གི་སྒོ་ནས་དཔོན་སློབ་ལྔས་ཞག་ལྔ་ལ་སོགས་པར་སྒྲུབ་མཛད་པའི་སྨྲ་སེང་རིལ་བུའི་ཕབས་རྟ༼ཕབ་གཏའ་འདིའ་རིགས་འདི་ལྟར་ཞུས།༽རྡོག་བརྒྱ་དང་བཅ་ལྔ།ོ འཇམ་དཔལ་དམར་པོ་ལོངས་སྤྱོད་ཚེ་འཕེལ་གྱིས་སྒྲུབ་པའི་སྒྲུབ་རྫས། གུ་རུ་བློ་ལྡན་མཆོག་སྲས་ཀྱི་རིལ་བུ་སྒྲུབ་གནང་ཁུག་མ་གང༌། རྡོ་རྗེ་དབྱངས་ཅན་མའི་རིལ་བུ་རྡོག་སོ་ལྔ། འཇམ་དཔལ་དམར་པོའི་ཚེ་རྫས་བུམ་རྫས་ཚེ་ཆང་ལ་བཏབ་རྒྱུ་ཚེ་བཅུད་དྭངས་མ་སྟོབས་འཕེལ། ཉེ་སྲས་བརྒྱད་ཀྱི་དམ་རྫས་ཕྱོགས་བསྡུས་ནང༌། འཆི་མེད་བསྟན་གཉིས་གཡུང་དྲུང་གླིང་པ༑ གཙང་རོང་བཀྲ་ཤིས་གཏེར་རྫོང་བི་མ་མི་ཏྲའི་འཆི་མེད་ཀེའུ་ཚངས་ནས་སྤྱན་དྲངས་པའི་འཕགས་པ་འཇམ་དཔལ་གྱི་ཤེས་རབ་རིལ་བུ་བློ་གྲོས་མཆོག་སྟེར། སྤྱན་རས་གཟིགས་ཀྱི་འགྲོ་དོན་མཁའ་ཁྱབ་རིལ་བུ། ཕྱག་ན་རྡོ་རྗེའི་མཐུ་སྟོབས་བསྐྱེད་པའི་རིལ་བུ། རྒྱལ་ཚབ་བྱམས་པའི་ཚུལ་ཁྲིམས་རྣམས་དག་རིལ་བུ་འཕགས་པ་ཀུན་དགའ་བོའི་སྨོན་ལམ་གྲུབ་པའི་རིལ་བུ། ས་ཡི་སྙིང་པོའི་བརྟན་གཡོའི་བཅུད་སྤེལ་རིལ་བུ། སྒྲིབ་པ་རྣམ་སེལ་གྱི་སྒྲིབ་འཇོམས་རྫས་མཆོགནམ་མཁའི་སྙིང་པོའི་ལྟུང་བ་སེལ་བའི་རིལ་བུ་བཅས། ཚེ་རྫས་ཕབས་རྟའི་ནང་གུ་རུ་རིན་པོ་ཆེ་དང་མནྡ་ར་བས་བསྒྲུབས་པའི་ཚེ་རིལ་ཧྲཱིཿརྒྱ་ཅན། བྲག་ཕུག་མ་ར་ཏི་ཀར་ཚེ་སྒྲུབ་མཛད་ཚེ་ཚེ་དཔག་མེད་ཀྱིས་གནང་བའི་འཆི་མེད་བདུད་རྩི་བཞེས་ལྷག་རིལ་བུར་དྲིལ་བ། བཻ་རོའི་ཚེ་རིལ། གུ་རུ་ཡབ་ཡུམ་བཻ་རོ་ཆོས་རྒྱལ་བཅས་ཀྱིས་བསྒྲུབས་པའི་ཚེ་རིལ། གུ་རུ་ཡབ་ཡུམ་གྱི་ཚེ་རིལ་ཨ་རྒྱ་ཅན། མནྡ་ར་བའི་ཚེ་རིལ་འཆི་མེད་རྡོ་རྗེ། རིག་འཛིན་བཅུ་གསུམ་གྱིས་འབྱུང་བཞིའི་བཅུད་བསྡུས་ཚེ་རིལ་བཅས་ཀོང་སྤྲུལ་རིན་པོ་ཆེའི་གཏེར་བྱོན་དང༌། ཚེ་རྒྱལ་བྲག་ནས་བཞེས་པའི་ཚེ་རིལ། ཨོ་རྒྱན་ཡབ་ཡུམ་གྱི་ཚེ་རིལ༑ བི་མ་མི་ཏྲའི་སྒྲོལ་དཀར་ཚེ་རྫས་ཟླ་བའི་སྙིང་པོ། ཚེ་རིལ་ཧྲཱིཿརྒྱ་ཅན་བཅས་མཆོག་གླིང་གཏེར་བྱོན། ད་རི་ཀའི་ཚེ་ཆུ་རིལ་བུ། གཡག་སྡེར་གནུབས་ཀྱི་ཚེ་རྫས། བི་མའི་ཚེ་རྫས། ཟུར་པའི་ཚེ་རྫས་བཅས། རྫོགས་ཆེན་ཚེ་སྒྲུབ་ཀྱི་གཏོར་མའི་བདུད་རྩིས་སྦྲུས་པ། སྐྱེ་བདུན་ཕབས་རྟ་ནང༌། ཆོས་དབང་གཏེར་བྱོན་སྐྱེ་བདུན་དབུ་ཐོད་རིལ་བུ། ཨོ་རྒྱན་གླིང་པའི་གཏེར་བྱོན་མནྡ་ར་བས་རྙེད་པའི་སྐྱེ་བདུན་སྐུ་ཤསངས་རྒྱས་གླིང་པ། ཁ་རག་བདེ་ཆེན་གླིང་པ། པདྨ་གླིང་པ་རྣམས་ཀྱི་གཏེར་བྱོན་གྱི་སྐྱེ་བདུན་ཤ་རིལ། རྡོར་གླིང་གཏེར་བྱོན་སྐྱེ་བདུན་ཐུགས་རིལ། ཟླ་རྒྱལ་གཏེར་བྱོན་བྲམ་ཟེ་པད་དཀར་དབུ་ཐོད། ཡང་པད་དཀར་དབུ་ཐོད། འགྲོ་འདུལ་གླིང་པའི་གཏེར་བྱོན་སྐྱེ་བདུན། བྲམ་ཟེ་ཟླ་བ་སྒྲོལ་མའི་གདུང་རིལ། བདུད་འདུལ་གཏེར་བྱོན་དྲི་མེད་སྙིང་པོའི་གདུང་རིལ། མཁྱེན་བརྩེ་རིན་པོ་ཆེའི་གཏེར་བྱོན་བྲམ་ཟེ་ཉེར་གཅིག་གི་སྐུ་ཤ་རིལ་བུ། མཆོག་གླིང་གཏེར་བྱོན་སྐྱེ་བདུན་ཤ་རིལ། སངས་རྒྱས་གསང་བའི་རྡོར་སེམས་རིལ་བུ། ཐུགས་ཆེན་མ་ཎི་རིལ་བུ་འཁོར་བ་དོང་སྤྲུགས། ཐུགས་ཆེན་རྒྱལ་རྒྱམ་རེག་གྲོལ་སྐྱེ་བདུན་ཕྱོགས་བསྡུས་རིལ་བུ་རྒྱལ་རྒྱམ་སྒོ་ནས་སྒྲུབ་པ། སྐྱེ་བདུན་མཁའ་སྤྱོད་བདེ་ལམ། ཀོང་སྤྲུལ་གཏེར་བྱོན། ཐུགས་ཆེན། ནམ་སྙིང༌། སྒྲིབ་སེལ་གསུམ་གྱི་རིལ་བུ། སྐྱེ་བདུན་གདུང་རུས་ལས་གྲུབ་ཆེན་ཏེ་ལོའི་རུས་རྒྱན་སྤེལ་བ། ཨོ་རྒྱན་གླིང་པའི་སྐུ་ཤ འཁྲུལ་ཞིག་དབང་དྲག་རྒྱ་མཚོའི་སྐུ་ཤ་ཐུགས་དང་གློ་མཆིན། ཀརྨའི་མྱོང་གྲོལ་རིལ་ནགའཇའ་ཚོན་གཏེར་བྱོན་མྱོང་གྲོལ་ཡིད་བཞིན་ནོར་བུ། མཁྱེན་བརྩེའི་ཕྱག་གནང་མྱོང་གྲོལ་མ་ཎི་རིལ་བུ་བཅས། སྨན་སྒྲུབ་ཕབས་རྟའི་ནང༌། གཏེར་བྱོན་རིག་འཛིན་བརྒྱད་ཀྱིས་སྒྲུབ་པའི་ཆོས་སྨན། མཁྱེན་བརྩེ་རིན་པོ་ཆེའི་ཕྱག་བྱུང་རྒྱ་བོད་མཁས་གྲུབ་རིག་འཛིན་བརྒྱད་སོགས་ཀྱི་དམ་རྫས་སྒྲུབ་གཞུང་སྣེ་སྡུད། ཁྱད་པར་ཨཿཧྲཱིའི་གཏའ་སྤེལ༑ ཨོ་རྒྱན་ཡབ་ཡུམ་གྱི་བདེ་སྟོང་རོལ་རྫས། རྟེན་འདུས་ཁྱད་འཕགས་གོང་མས་སྤེལ་བའི་ཕབས་རྒྱུན་བྱིན་ཅན་རིགས། རྗེ་དེ་ཉིད་ཀྱིས་སྔ་ཕྱིར་སྒྲུབ་ཐེངས་ཉེར་བརྒྱད་སོང་བའི་ཆོས་སྨན། མཆོག་གླིང་ཀརྨ་པ་ཐེག་མཆོག་རྡོ་རྗེ་སོགས་ཆོས་བདག་བཅུ་གསུམ་གྱིས། སྒྱུ་འཕྲུལ་ཞི་ཁྲོ་ཡང་དག་སོགས་ཀྱི་སྒོ་ནས་བསྒྲུབས་པའི་བདུད་རྩི་ཆོས་སྨན། ཀོང་སྤྲུལ་རིན་པོ་ཆེ་དང་རྗེ་བླ་མ་ཉིད་བཅས་ཀྱིས་རྫོང་ཤོད་དུ་བསྒྲུབས་པའི་བྱིན་རྟེན་ཡང་འདུས། རྡོ་རྗེ་གདན་གྱི་བྱང་ཆུབ་ཤིང་དངོས་ཀྱི་ཚལ་བུ། ཀཿསྨིན་རྫོགས་ཆེན་བླ་མ་བཀྲ་ཤིས་སོགས་ཀྱི་བསྒྲུབས་པའི་སྨན་སྒྲུབ་སྣེ་མང་བཅས། རྙིང་མའི་དམ་རྫས་སྤྱི་འདུས་ནང༌། སྨན་སྒྲུབ་ཕབས་རྟ༑ རིང་བསྲེལ། ཉེ་སྲས་གུ་རུ་ཡབ་ཡུམ་གྱི་བྱང་སེམས། སྐུ་བལ། རིག་འཛིན་རྣམས་ཀྱི་སྐུ་བལ། ཚེ་རྫས་ཕབས་རྟ་རྣམས་ཀྱི་སྟེང༌། སྨིན་གླིང་གཏེར་ཆེན་གྱིས་ཤ་འུག་ལྟག་སྒོ་ནས་བཞེས་པའི་དམ་རྫས་རོལ་པ་ཆེན་པོ་དང༌། གཡའ་མ་ལུང་གི་དམ་རྫས་ཨ་དམ་མ་འཇའ་ཚོན་གཏེར་བྱོན་མྱོང་གྲོལ་ཡིད་བཞིན་ནོར་བུ་དྭགས་པོ་ལྷ་རྗེའི་ཕྱག་རྗེས་ཅན། མཁྱེན་བརྩེའི་གཏེར་བྱོན་རྗེ་འབངས་འདུས་པའི་དམ་རྫས། མཆོག་གླིང་གཏེར་བྱོན་དམ་རྫས་རོལ་པ་ཆེན་པོ་ཨ་རྒྱ་མ། ཐུགས་ཆེན་འཁོར་བ་དོང་སྤྲུགས་རིལ་བུ། སངས་རྒྱས་གསང་བའི་རྡོར་སེམས་རིལ་བུ་འཁོར་བ་དོང་སྤྲུགས་ཧཱུྃ་རྒྱ་ཅན། དམ་རྫས་ཨུ་དུམ་ཝ་ར་བློ་གཏད་གཅིག་ཆོག གཏེར་བྱོན་སིདྡྷི་རིལ་བུ། ཀོང་སྤྲུལ་གཏེར་བྱོན་དམ་རྫས་ཡིད་བཞིན་འཕྲུལ་གྱི་མེ་ལོང༌། བླ་མ་གསང་འདུས་སྒྲུབ་རིལ་མཁྱེན་བརྩེས་གནང་བའི་མཆོག་སྒྲུབ་རིལ་བུ་བཅས། བཀའ་བརྒྱུད་རྟེན་འདུས་ནང༌། མི་ལ། དྭགས་པོ། དུས་མཁྱེན། པཀྵི། རང་བྱུང༌། རྗེ་བརྒྱད་པ། དགུ་པ། བཅུ་པ། བཅུ་གཅིག་པ། རྒྱ་རས། གཙང་སྨྱོན། སྟག་ལུང་ཐང་པ། སངས་རྒྱས་ཡར་བྱོན། ཨོ་རྒྱན་མགོན་པོ། གཡའ་བཟང་བ། བན་སྒར་འཇམ་བཟང༌། དྭགས་པོ་བཀྲ་རྣམ། དཔའ་བོ་གཙུག་ཕྲེང༌། ཏྲེ་ཧོ་ཆོས་ཀྱི་དབང་པོ། རྒྱལ་ཚབ་གྲགས་པ་མཆོག་དབྱངས། གྲགས་པ་དཔལ་འབྱོར་བཅས་ཀྱི་དབུ་སྐྲ། མར་པའི་བེར་དཀར་དང་ན་བཟའ་ཞལ་འགྲམ། མི་ལའི་སྒོམ་ཐག་དང་རས་གཟན། དར་མ་མདོ་སྡེའི་དབུ་ཀླད་འབྱར་པའི་སྐུ་བེར་དང་གདུང་རུས། དྭགས་པོའི་གདུང་དང་དབུ་ཞྭ། སྒོམ་ཞུ། སྒོམ་ཐགཕྱག་མཁར། སྐུ་ཆོས། ཞབས་ཆགས། སྨན་སྒྲོའི་ལུང་ཐགརས་ཆུང་པའི་དབུ་སྐྲ་དབུ་ཞྭ། ཕག་གྲུའི་ན་བཟའ་སྒོམ་ཐག གདུང་དང་སྐུ་ཤདུས་མཁྱེན་ཆོས་གོས་དང་དྲ་ཕད༑ པཀྵའི་དབུ་ཞྭ་དང་ཚེམས་ཞལ་འགྲམ། རང་བྱུང་རྡོ་རྗེའི་སྐུ་ཆོས། གཡའ་བཟང་པའི་ན་བཟའ། གྲུབ་ཆེན་ཨོ་རྒྱན་པའི་རིང་བསྲེལ་དང་ཞལ་འགྲམ། གླིང་རས་ཀྱི་ན་བཟའ་དང་ཕྱག་མཁར། འབྲི་གུང་སྐྱོབ་པ། སྟག་ལུང་ཐང་པ། སངས་རྒྱས་དབོན། མགར་ཆོས་ལྡིང་པ། སངས་རྒྱས་ཡར་བྱོན། རྒྱལ་བ་རྒོད་ཚང་པ། ཆོས་སྐུ་ཨོ་རྒྱན་མགོན་པོ། ཁྲོང་རུ་ཀུན་ལྡན་རས་པ་རྣམས་ཀྱི་ན་བཟའ། དྭགས་པོ་བཀྲ་ཤིས་རྣམ་རྒྱལ། ཀུན་མཁྱེན་པདྨ་དཀར་པོ། ཡེར་པ་ཡེ་ཤེས་བརྩེགས་རྣམས་ཀྱི་སྐུ་ཆོས། འབྲུག་སྨྱོན་ཀུན་དགའ་ལེགས་པའི་དྲ་ཕད། ཞང་གཡུ་བྲག་པའི་ཆགས་ལྷྭམ། སངས་རྒྱས་ཡར་བྱོན། སངས་རྒྱས་དབོན། ཨོ་རྒྱན་མགོན་པོ། བན་སྒར་འཇམ་བཟང༌། རྗེ་བརྒྱད་པ་བཅས་ཀྱི་གདུང་དང་རིང་བསྲེལ། དཔལ་སྒ་ལོ། བན་སྒར། སྤང་མཁན་ཆེན། དྲུང་རྨ་སེ། དུལ་མོ་ཆོས་རྗེ་རྣམས་ཀྱི་དབུ་ཐོད༑ ལོ་རས་དར་མ་དབང་ཕྱུགསི་ཏུ་ཆོས་ཀྱི་རྒྱལ་མཚན། གསུང་རབ་རྒྱ་མཚོ། བན་སྒར་བ་རྣམས་ཀྱི་ཐུགས། རོལ་པའི་རྡོ་རྗེ། ཆོས་དབྱིངས་རྡོ་རྗེ། མཐོང་བ་དོན་ལྡན། ཀར་ཕྲིན་དང་པོ། གོ་ཤྲཱི་དཔལ་འབྱོར་དོན་གྲུབ། སྟག་ལུང་ཐང་པ། སངས་རྒྱས་དབོན། མཚོ་སྐྱེས་རྡོ་རྗེ། བསྟན་པའི་ཉི་མ། སངས་རྒྱས་ཡར་བྱོན། རྒོད་ཚངས་པ། དཔག་བསམ་དབང་པོ། མཁའ་སྤྱོད་དབང་པོ། གཙུག་ལག་དགའ་བ་རྣམས་ཀྱི་གདུང་རུས། ཀརྨ་ཆགས་མེད་གདུང་ཁྲུས། དབང་ཕྱུག་རྡོ་རྗེའི་ཆིབས་པ་མངོན་ཤེས་ཅན་གྱི་ཚེམས་བཅས། ས་ངོར་རྟེན་འདུས་ནང༌། ས་ཆེན་ཀུན་དགའ་སྙིང་པོ། བསོད་ནམས་རྩེ་མོ། གྲགས་རྒྱལ། བླ་མ་དམ་པ་རྣམས་ཀྱི་ན་བཟའ༌། ས་པཎ་སྣམ་སྦྱར། ཆོས་འཕགས་དབུ་སྐྲ། ངོར་ཆེན་སྐུ་ཆོས་དང་སྤུར་ཐལ། ཐཻག་ཆེན་ཆོས་རྗེའི་སྣམ་སྦྱར་དང་གདུང་རིལ། རོང་སྟོན་ན་བཟའ་དང་སྐུ་ཆོས། ཚར་ཆེན་སྐུ་ཆོས། ངོར་པའི་བདུད་རྩི་རིལ་བུ། ས་སྐྱའི་ཁྲི་ཆེན་ཕྱག་བྱུང་བདུད་རྩི་སིལ་མ། གོང་མ་ལྔ། ངོར་ཆེན་སོགས་ནས་ཐར་རྩེ་རྡོ་རྗེ་འཆང་བར་གྱི་ཕབས་རྟ་ཕྱོགས་བསྡུས༑ ས་སྐྱའི་རྟེན་འདོམ་རྒྱལ་པོ་དཔེ་བྲལ་བའི་རིལ་བུ་ཇི་མང་བཅས། ཇོ་ནང་རྟེན་འདུས་ནང༌། ཀུན་སྤངས་ཐུགས་རྗེ་བརྩོན་འགྲུས་དབུ་ཐོད། ཆོས་རྗེ་ཀུན་མཁྱེན་པའི་ན་བཟའ༑ ཆོས་རྗེ་ཕྱོགས་ལས་རྣམ་རྒྱལ་དབུ་སྐྲ། ཀུན་སྤངས་ཆོས་གྲགས་པའི་དབུ་ཞྭ། ཀུན་དགའ་གྲོལ་མཆོག་གི་སྣམ་སྦྱར། གསང་བདག་ཏཱ་ར་ན་ཐའི་ན་བཟའ། དབུ་ཞྭ། ཕྱག་ཕྲེང༌། ལྗགས་ཐལ་ལས་བྱུང་པའི་རིང་བསྲེལ་བཅས། དགེ་ལྡན་རྟེན་འདུས་ནང༌། རྗེ་ཙོང་ཁ་པ་ཆེན་པོའི་སྣམ་སྦྱར། དབུ་སྐྲ། ཕྲེང་ཐགརྒྱལ་མཁས་གཉིས་ཀྱི་སྐུ་ཆོས། རྗེ་རིན་པོ་ཆེའི་འཁྲུངས་ཡུལ་གྱི་ཙནྡན་ལོ་མ་མེ་ཏོག་འབྲས་བུ་ཕོན་མང་བཅས། ཞི་བའི་དམ་རྫས་ནང༌། མཆོག་གླིང་གཏེར་བྱོན་སངས་རྒྱས་གསང་བའི་རྡོར་སེམས་རིལ་བུ། ཀོང་སྤྲུལ་གཏེར་བྱོན༑ བུདྡྷ་དང་བཛྲ་ཐོད་ཕྲེང་གི་ཕྱག་ཕྲེང༌། ཉེ་སྲས་ནང་གི། སྤྱན་གཟིགས། སྒྲིབ་སེལ། ནམ་སྙིང་རིལ་བུ། སྒྲིབ་སྦྱོང་བྱེ་མ། སྐྱེ་བདུན་དང་སྨན་གྱི་ཕབས་རྟ། ཆོས་འཁོར་རྣམ་གསུམ་གྱི་ཁྲུས་ཆབ། བཀའ་འགྱུར་སྤར་ཁྲུས། རྗེ་ཉིད་ཀྱིས་བསྔགས་པའི་ས་བསྔགས། ཞི་སྦྱིན་ཐལ་བ། རྡོར་ཤུལ་རིག་འཛིན་པས་ཡིག་བརྒྱ་འབུམ་གྱིས་བསྔགས་པའི་ས་བསྔགས་བཅས༑ རྒྱས་པའི་དམ་རྫས་ནང༌། གུ་རུ་ཆོས་དབང་གི་གཏེར་སྒྲོམ་ཚལ་བུ། བླ་མ་དགོངས་འདུས་ཀྱི་གཏེར་སྒྲོམ་ཙནྡན་ས་མཆོག་ཚལ་བུ། ཀོང་སྤྲུལ་གཏེར་བྱོན་ས་སྙིང་བརྟན་གཡོའི་བཅུད་སྤེལ་རིལ་བུ། སྟོན་པའི་ཆོས་འཁོར་བསྐོར་བའི་རྗེས་ཐོག་ལྷ་ཀླུ་སོགས་ཀྱིས་རིན་པོ་ཆེའི་རྡུལ་ཕྱེ་གཏོར་བ་ལ་བྱིན་གྱིས་བརླབས་པའི་རྫས་མཆོག་ཡིད་བཞིན་ནོར་བུ། རཏྣ་དང་ཀརྨ་ཐོད་ཕྲེང་གི་ཕྱག་ཕྲེང༌། ཉེ་སྲས། འཇམ་དཔལ་དང་བྱམས་པའི་རིལ་བུ། བྱང་ཆུབ་ཤིང་གི་དུམ་བུ། སྐུ་ཆོས། ཚེ་རྫས། སྨན་སྒྲུབ་རྣམས་ཀྱི་ཕབས་རྟ། གཡང་རྫས། རིན་ཆེན་ཕྱེ་མ། མཚོ་མ་དྲོས་ཀྱི་རིན་ཆེན་སྣ་ལྔའི་ཕྱེ་མ། གངས་ཏི་སེའི་ཅུ་གང༌། རྨ་ཆེན་གངས་ཐིགརྒྱས་ཐལ། འཚོ་སྡུད་ཐལ། རྟག་ངུའི་བཅུད་ལེན་རིལ་བུ། ས་སྣ་ཆུ་སྣ་ཀུན་འདུས་བཅས། དབང་གི་དམ་རྫས་ནང༌། མཁྱེན་བརྩེས་གནང་བའི་པདྨ་རྒྱལ་པོའི་དབང་རིལ་གཏེར་རྫས་དུ་མ་དང་ལྡན་པ། ཐུགས་རྗེ་ཆེན་པོའི་རིག་བྱེད་མའི་དབང་རིལ། མཁའ་འགྲོ་གསང་འདུས་ཀྱི་དབང་རིལ། སྐུ་ཚབ་དངོས་གྲུབ་དཔལ་འབར་གྱི་སྐུ་ལྕིབ་གི་ཝཾ་ཡིད་འཕྲོག་རིལ་བུ། པདྨ་མཁའ་འགྲོ་རིགས་བྱེད་མའི་རིལ་བུ། ཀོང་སྤྲུལ་གཏེར་བྱོན་པདྨ་ཐོད་ཕྲེང་གི་ཕྱག་ཕྲེང༌། ཉེ་སྲས་སྤྱན་རས་གཟིགས་དང་ཀུན་བཟང་སྨོན་གྲུབ་རིལ་བུ། གཡུ་སྒྲོན་དབང་རིལ། རྟ་མགྲིན་དབང་གི་མྱོས་བྱེད། དབང་གི་ཡང་སྙིང༌། སྨིན་མཚམས་སྣུན་པའི་ལི་ཁྲི། དབང་ནོར་རིག་བྱེད་བདུག་སྤོས། འགུགས་པའི་ཡུངས་དཀར། དབང་གུལ། འཚོ་སྡུད། རྩྭ་རི་རྡོ་རྗེ་ཕག་མོའི་གསང་བའི་སིནྡྷུར་བཅས། དྲག་པོའི་དམ་རྫས་ནང༌། ཀོང་སྤྲུལ་གཏེར་བྱོན། བཛྲ་དང་ཀརྨ་ཐོད་ཕྲེང་གི་ཕྱག་ཕྲེང༌། ཉེ་སྲས་ཕྱག་རྡོར་རིལ་བུ། ཁྱུང་ཤ་ལྡན་པའི་ཁྱུང་རིལ། རྟ་ནག་ལོགྷིའི་སྲུང་རྫས། དགུ་སྦྱོར་ཚད་ལྡན། རོལ་རྡོར་དྲག་ཁྲོས་རྫས་རྒོད་ཚད་ལྡན། གཞན་རྫས་རྒོད་ནུས་ལྡན་གཅིག་བཅས། མཆོག་གི་དམ་རྫས་ནང༌༑ རྙིང་མའི་དམ་རྫས་སྤྱིའི་ཕབས་རྟའི་སྟེང༌། མཆོག་གླིང་གཏེར་བྱོན་རྡོར་སེམས་རིལ་བུ༑ མཁྱེན་བརྩེའི་མཆོག་གྲུབ་རིལ་བུ། བསམ་ལྷུན་སྐུ་ཚབ་ལྗིབ་གི་ཝཾ་རིལ་བུ་དོན་གྲུབ་པའི་ཐིག་ལེ། ཀོང་སྤྲུལ་ཉེ་སྲས་ནང༌། རིགས་གསུམ། ས་སྙིང༌། ཀུན་བཟང་སྨོན་གྲུབ་རིལ་བུ། ཀརྨ་དང་བུདྡྷ་ཐོད་ཕྲེང་གི་ཕྱག་ཕྲེང་བཅས་དོན་ཐམས་ཅད་གྲུབ་པའི་རིལ་བུ། སྨན་གྱི་ཕབས་རྟའི་ནང༌། མཆོག་གྱུར་གླིང་པས་སེང་ཆེན་གནམ་བྲག་ནས་སྤྱན་དྲངས་པའི་དྲང་སྲོང་རིག་པའི་ཡེ་ཤེས་ཀྱི་སྨན་གྱི་རིལ་བུ། ག་བུར་དང་ཅུ་གང་རིལ་བུ་གཉིས། པདྨ་འོད་གསལ་མདོ་སྔགས་གླིང་པས་སེང་ངུ་ནས་སྤྱན་དྲངས་པའི་བྱང་ཆུབ་ལྗོན་འདབ། རྗེ་དེ་ཉིད་ཀྱིས་སྒྲུབ་གནང༌། སངས་རྒྱས་སྤྱན་མའི་ནད་འཇོམས། ཤེར་ཕྱིན་མའི་ཤུ་དགལོ་གྱོན་མའི་རིལ་བུ། གྲུབ་ཐོབ་རིལ་དཀར། འཆི་མེད་བསྟན་གཉིས་གཡུང་དྲུང་གླིང་པའི་གཏེར་བྱོན། བུདྡྷ་དང་བཛྲ་ཐོད་ཕྲེང་རྩལ་གྱི་ཕྱག་ཕྲེང་རིལ་བུ། རི་བོ་རྩེ་ལྔའི་རྩྭ་ཀུན་ཏུ་བཟང་པོ། མི་ཕམ་དབང་པོའི་རྩྭ་རི་ཅིག་ཅར་ནས་རྙེད་པའི་རྩྭ་ཀླུ་བདུད་རྡོ་རྗེ། རྗེ་ཉིད་ཀྱི་རྟག་ངུ་དང་དངུལ་ཆུའི་བཅུད་ལེན། རོ་ཙ་དང༌། ཟླ་ཤེལ་བཅས། རྟེན་འདུས་ཕབས་རྟའི་ནང༌༑ གོང་སྨོས། ཚེ་རྫས། སྨན་སྒྲུབ། ཉེ་སྲས། རིང་བསྲེལ། གདུང་རུས། ཐུགས། སྐུ་མཚལ༑ སྐུ་ཤམི་བསྐྱོད། རྣམ་སྣང༌། བྱང་སེམས། གུ་རུ་ཡབ་ཡུམ་གྱི་བྱང་སེམས། སྐུ་བལ༑ རིག་འཛིན་རྣམས་ཀྱི་སྐུ་བལ། སྐྱེ་བདུན། སྐུ་ཆོས། སྨན། རྙིང་མའི་དམ་རྫས་སྤྱི་འདུས༑ ཞི་རྒྱས་དབང་དྲག་མཆོག་གི་རྫས། ས་སྣ་ཆུ་སྣའི་ཕབས་རྟ་སོགས་ཐམས་ཅད་ཚང་བར་བཞུགས་པ་བཅས་སོ། །གཞན་ཡང༌། རྒྱ་གར་རྡོ་རྗེ་གདན་གྱི་བྱང་ཆུབ་ཤིང་གི་སྡོང་པོ་ལོ་མ་འབྲས་བུ་བཅས་དང༌། རྗེ་ཉིད་ཀྱི་རང་སྲུང་ཁྱད་འཕགས་སོགས་སྲུང་འཁོར་དུ་མ་དང༌། ཕྱག་མོ་འདེབས་དཔྱད་ཨ་ར་པ་ཙའི་ཤྭ་དང༌། བ་སོའི་ཤྭ། བཅུ་ཐིག་གི་ཆས་ཆ་ཚང༌། ཐིག་ཤིང༌། སྙུ་གུ། སྙུག་གྲི་སོགས་སྐུའི་ཉེར་སྤྱད་རྒྱུན་བཞེས་དུ་མ་དང༌། བུམ་རྫས་ཉེར་ལྔ་ཚད་ལྡན་ཏུ་སྦྱར་བ་སོགས་ཀྱིས་སྐུའི་པད་གདན་ཡན་གོང་འོག་གི་འབྲེལ་ལྟར་ཕྱུར་བུར་བཀང་ནས་མཚམས་དར་བཏང༌། པད་གདན་ནང་དུ་ཟངས་དཀར་རྩི་བཅུད་ཀྱིས་གཏམས་པའི་ཁར་གནོད་སྦྱིན་ཕོ་དགུ་མོ་དགུའི་འཁྲུལ་འཁོར་དར་ཟབ་ཀྱིས་ཀླུབ་པ་དང༌། ཞལ་ཐེམ་ལྟར། དབང་གི་ལིངྒ་ཁྱད་འཕགས་དང༌། རུས་སྦལ་གྱི་ལྐོག་མར་བཅས་སྒྲུབ་གནང་བ་ནོར་བུ་དབང་གི་རྒྱལ་པོ་དང་འདྲ་བར་ཆེད་བསྔགས་དཀར་ཆག་ཕྱག་བྲིས་ཟུར་གསལ་ལྟར་དང༌། ཨ་རུ་རྣམ་པར་རྒྱལ་བ་ཁྱད་མཚར་རྒྱ་གར་ནས་ཨ་ཙར་བླ་མས་གོར་སུམ་བརྒྱ་བྱིན་ཏེ་ཉོས་པ། རྗེ་ཉིད་ཀྱིས་བསྡུ་སྒྲུབ་མཛད་པའི་གཡང་རྫས་ཁྱད་འཕགས་དང༌། སྒྲུབ་གཏོར་དང་དངོས་གྲུབ་ཀྱི་ཕུད། ཞི་རྒྱས་དབང་དང་འཚོ་སྡུད་ཀྱི་ཐལ་བ། སྨན་དང་ཞི་རྒྱས་དབང་མཆོག་གི་ཕབས་རྟ། རྙིང་མའི་དམ་རྫས་སྤྱི་འདུས། རིན་ཆེན་འབྲུ་སྨན་དར་ཟབ། ཀླུ་སྨན། བཀྲ་ཤིས་རྫས་སོགས་ཀྱིས་བཀང་བའི་བུམ་གཏེར་ཚད་ལྡན། ཕྱོགས་བཞིར། རྗེ་བླ་མ་ཉིད་ཀྱིས་སྐུ་ཚེར་སྒྲུབ་པའི་གཟུངས་བུམ་གཏད་ཧྲུལ་ཨ་རུ་རྣམ་རྒྱལ་ལོ་མ་སོགས་མི་མཐུན་ཞི་བྱེད། འཇམ་དཔལ་དམར་པོ་ལོངས་སྤྱོད་ཚེ་འཕེལ་ཀྱི་སྒྲུབ་རྫས་དང་གཡང་རྫས་བམ་ཆེན་གསང་རྫས་ནོར་སྒྲུབ་རྫས་ཤིང་ཐོག་དང་ཚོགས་ཆང་རྫས་སྒྲུབ་གནང་སོགས་ཚེ་བསོད་རྒྱས་བྱེད། རིགས་བྱེད་མའི་རྫས་དང་དབང་གི་ལྕགས་ཀྱུ་སོགས་འགྲོ་བ་དབང་སྡུད༑ གང་དུ་གནས་པའི་དཔག་ཚད་ཚུན་དུ་རྒྱལ་བསེན་ཐེལ་འགོང་སོགས་འོངས་ན་སྲོག་རྡོ་རྗེ་བེ་ཅོན་གྱིས་འཇོམས་པར་བྱིན་གྱིས་བརླབས་པའི་བེ་ཅོན་དང༌། འཕྲུལ་འགྱེད་ཀྱི་སྐོར་སོགས་ཉམས་པ་ཚར་གཅོད་དེ་ལས་བཞི་དང་འབྲེལ་བའི་འཁྱུད་དཔྱད་སྒྲུབ་རྫས་སྲུང་འཁོར་བླ་རྡོ་སོགས་ཁྱད་ཅན་དུ་མ་དང༌། རྡོ་ཀ་མ་རུ་པའི་སྨན་རཀ་བཅུད་ཀྱིས་གཏམས་པ༑ རྒྱ་ནག གཞུངས། མཁྱེན་བརྩེ་རིན་པོ་ཆེ་སོགས་ཀྱི་རིན་ཆེན་ཕྱེ་མའི་སྟེང་རྗེ་ཉིད་ཀྱིས་ཆབ་མདོ་རྫོང་མགོ་རི་ཁྲོད་དུ་གསར་སྡུད་གནང་བའི་རིན་ཆེན་ཕྱེ་མ་ཁྱད་འཕགས་དང༌། རྡོ་རྗེ་གདན་གྱི་བྱང་ཆུབ་ཤིང་གི་ལོ་འབྲས། དེ་ཕྱོགས་ཀྱི་ཤིང་སྣ་ཚོགས། བྱ་རྒོད་ཕུང་པོའི་རི་བོ། ཝཱ་རཱ་ཎ་སཱི། ཟ་ཧོར། ཆུ་བོ་གངྒ། ཟ་ཧོར་རྒྱལ་པོས་གུ་རུ་རིན་པོ་ཆེར་གསོན་བསྲེགས་བྱེད་སྐབས་མེ་ཕུང་མཚོར་བསྒྱུར་པའི་མཚོ་པདྨ་ཅན་དབུས་པད་སྡོང་གི་ཚལ་བུ། ཀ་ཤ་མཁའ་འགྲོའི་གླིང༌། བྲག་ཕུག་མ་ར་ཏི་ཀབལ་ཡུལ། ལ་ཕྱི་གངས། གངས་ཏི་སེ། ཙཱ་རི། པདྨ་བཀོད། རོང་བཙན་སོགས་འཕགས་བོད་ཀྱི་རྩྭ་སྣ་ཤིང་སྣ་རྩྭ་འབྲས་སོགས་དང༌། སིནྡྷུ་རྒྱ་མཚོའི་ཤིང་འབྲས་དང་སྤོས་རྩ། ཨ་རུ་རྣམ་རྒྱལ་ལོ་མ་སོགས་ཤིང་སྣ་ཀུན་འདུས་དང༌། ཐང་སྟོང་རྒྱལ་པོས་གནས་སོ་གཉིས་ཀྱི་ས་སྣ་རྫུ་འཕྲུལ་གྱིས་བསྡུས་པ་དང༌། ཤམ་བྷ་ལ་སོགས་གནས་ཡུལ་དྲུག་ཅུ་རྩ་བཞིའི་ས་སྣ་མཁྱེན་བརྩེ་རིན་པོ་ཆེའི་ཕྱག་བྱུང་གཉིས་ཀྱི་སྟེང༌། རྡོ་རྗེ་གདན་གྱི་མཆོད་རྟེན་དང་ཕོ་བྲང་གི་ས་རྡོ་ཤིང་སྣ་དང༌། བྱང་ཆུབ་ཤིང་གི་ལོ་མ། ཝཱ་རཱ་ཎ་སཱི། ནཻརཉྫ། བྱ་རྒོད་སྤུང་རི། རྩྭ་མཆོག་དྲུང༌། ཟ་ཧོར་ཡུལ། མཚོ་པདྨ་ཅན། ག་ཧ་མཁའ་འགྲོའི་གླིང༌། དྲིལ་བུ་རི། པྲེ་ཏ་པུ་རི། ཕག་མོའི་གནས། ཛྭ་ལ་ཛི། ཨ་འབར་མ། ཁ་ཆེའི་ཡུལ༑ བྷི་ཛི། བལ་ཡུལ་མཆོད་རྟེན་རྣམ་གསུམ། གླང་རི་ལུང་བསྟན་རི། ཡང་ལེ་ཤོད། ཨ་སུ་རའི་སྒྲུབ་ཕུགཕག་མོ་མངལ་ཆུའི་གནས། འབྲུག་བུམ་ཐང༌། སྤ་གྲོ་སྟག་ཚང༌། ཆུ་མིག་བྱང་ཆུབ། ལ་ཕྱི། གངས་ཏི་སེ། ལ་སྟོད་རྒྱལ་གྱི་ཤྲཱི། རྩྭ་རི། པདྨ་བཀོད། རོང་བཙན། རྨ་ཆེན༑ བྲག་དཀར་སྤྲེལ་རྫོང་སོགས། ལ་ཕྱི། དབུས་གཙང་ཁམས་སོགས་ཀྱི་ས་རྡོ་ཤིང་སྣ། མཚོ་པདྨ་ཅན། མ་དྲོས་པ། གངྒཱ། ནཻརཉྫ་ན། ཆུ་མིག་བྱང་སོགས་ཀྱི་ཆུ་སྣ་ཆེས་མང་བ་བཅས་ཕྱོགས་བསྡུ་གནང་བ་དང༌། གཞན་ཡང་དཀར་གསུམ་མངར་གསུམ། དར་ཟབ། རིན་ཆེན། འབྲུ་སྣ། སྨན་སྤོས་སོགས་ཀྱིས་ལེགས་པར་བཀང་བའི་སྣོད་དང་བདུད་རྩི་ཅན་གྱི་ཤིང་གི་ཕུར་མ་རྣམས་ཀྱིས་ལེགས་པར་བཀང༌། དེ་འཕྲལ་མཁན་རིན་པོ་ཆེ་ཀུན་བཟང་དཔལ་ལྡན་དང༌། ཁོ་བོ་ཅག་སོགས་འདུས་པ་བཅོ་ལྔས་ཐུགས་ཆེན་བདེ་གཤེགས་ཀུན་འདུས་ཀྱི་སྒྲུབ་མཆོད་དང་འབྲེལ་བར་རབ་ཏུ་གནས་པའི་ཆོ་ག་ཉིན་གསུམ་མའི་ཕྱག་བཞེས་ལྟར་རྒྱས་པར་བསྒྲུབས་ཤིང༌། དེར་འབྲེལ་ཉེ་གནས་བླ་མ་མཆོག་ནས་སྙན་ཤལ་སྣ་ལྔ་དང༌། ཡོལ་བ། དངུལ་གྱི་ནས་བཟེད་ཤུབ་ཅན། ཐོད་ཌལ་དངུལ་དཀྲིས་གཡུ་བྱེར་གྱི་ཕྲ་དགུ་དང༌། གསེར་གན་བརྡུང་གི་མེ་ཏོག གཟི་བྱེར་གསུམ་འཕན་ཚར་ཅན། ཕྱག་དྲིལ་རྒྱ་སྲང་ཉེར་ལྔ་འགྲོ་ངེས། དངུལ་གྱི་མཎྜལ་བཅས་འཛོམ་སྟོང་གི་ཀོང་བུ་ཆེ་ལེགས་སོགས་ཀྱི་མཆོད་རྫས་དང༌། སྐྱབས་རྗེ་རིན་པོ་ཆེའི་ཕྱག་དམ་དངུལ་གྱི་ཐིལ་སྣག་ཕྲ་ལྡན་སྤུས་ལེགས་སྒམ་ཆུང་ཅན། མཆོད་དེབས་རྡོ་ཚད་གཉིས་བཅས། ཨ་ཐུབ་ལྷ་སྲས་ནས་ཊམ་ཆོས་སྐྱོང་དར་རྒྱས་ནས་ཊམ་སོགས་ཇི་སྲིད་གཏན་འཇགས་སུ་སྦྱོར་བར་མཛད་པ་ཡིན་ནོ། །
༈ གཉིས་པ་དེ་དང་རྗེས་འབྲེལ་ཕྲན་བུ་རང་གིས་དགོངས་རྫོགས་སུ་བཞེངས་པའི་བྱང་ཆེན་མཆོད་རྟེན་བཀྲ་ཤིས་འོད་འབར་ནི།
བྱང་ཆུབ་ཡན་ལག་བདུན་གྱི་གྲངས་ལྡན་རང་གི་མཐོ་ཚད། རྒྱུ་གསེར་དངུལ་བཀྲ་མའི་ལུགས་སུ་བྱས་ཏེ། ཕྲ་རྒྱན་ལ། བུམ་སྒོར་གཟི་བཅོ་ལྔ། དཀྲུགས་བྱེར་བཅོ་བརྒྱད། གཡུ་གཉིས། ཨིནྡྲ་ནི་ལ་གཅིག་བཅས་དང༌། ཚད་མེད་བཞིར། སྤོས་ཤེལ་བཅུ་གསུམ། བྱིར་ལུམ་བཅུ་གསུམ། གཡུ་བཅུ་གཅིགརིན་པོ་ཆེ་གཉིས༑ བུམ་རྒྱན་ལ་བྱེར་ཕྲ་བཞི། མེ་ཏོག་གི་ཆུན་པོར་དྲུགཁྲི་ལ་བྱེ་རུ་ང་བདུན། གཡུ་སུམ་ཅུ་བཅས་གཟབ་སྒྲོས་སུ་བཞེངས་པར། གཤམ་གསལ་གྱི་ནང་གཞུག་རིགས་མངོན་པར་འདུ་བགྱིས་ནས་སྦྱོང་བ་ཁྲུས་གསོལ་རབ་གནས་རྣམས་སྔོན་དུ་འགྲོ་བས། རང་གི་ལག་བསྟར་གྱིས་སྨིན་གླིང་ལོ་ཆེན་སོགས་ཀྱི་གཟུངས་འབུལ་གྱི་ལག་ལེན་ལྟར་ཞིབ་པར་ཕུལ་བ་ལ། མཆོད་རྟེན་གྱི་སྲོག་ཤིང་ལ་གནས་ཡིག་སོགས་རིན་པོ་ཆེ་དང་པོའི་ཁུ་བས་རང་གི་ལག་བྲིས་བགྱིས་ཤིང༌༑ དེ་དང་མཉམ་དུ་བལ་ཡུལ་གྱི་མཆོད་རྟེན་བྱ་རུང་ཁ་ཤོར་དང༌། བསམ་ཡས་མཆོད་རྟེན་དཀར་པོའི་སྲོག་ཤིང་གི་ཚལ་བུ། བྱང་ཆུབ་ཤིང་གི་ལོ་འབྲས། ཆོས་རྒྱལ་ཁྲི་སྲོང་སྐུ་འཁྲུངས་སར་སྐྱེས་པའི་ཙནྡན་སྡོང་པོའི་ཚལ་བུ་དང༌། རྡོ་རྗེ་འཆང་མཁྱེན་བརྩེ་རིན་པོ་ཆེས་རྫ་དཔལ་སྤྲུལ་གྱི་རྡོ་འབུམ་ལ་རྫུ་འཕྲུལ་གྱི་རབ་གནས་མཛད་སྐབས་ཡེ་དྷར་འབུམ་ཐེར་གྱིས་ལྗགས་བསྔགས་གནང་བའི་རབ་གནས་ཀྱི་མེ་ཏོག་བཅས་ལེགས་པར་བཅིངས་ཤིང་དར་སེར་གྱི་ན་བཟའ་གསོལ་བ་མདུན་རྒྱབ་མ་ལོག་པར་བརྟན་བྱེད་ཀྱི་སྔགས་དང་སྨོན་ལམ་བཅས་བཙུགས། ཆོས་སྐུའི་རིང་བསྲེལ། གོང་སྨོས་རྗེ་བླ་མའི་གདུང་ཚ་གསུམ་སྨྲི་ཏིའི་ཕྱག་ཚ་ཁྱད་འཕགས་གཅིགདབང་ཆེན་དགྱེས་རབ་རྡོ་རྗེའི་ཚེམས་ཆ་གཅིག་བཅས་དང༌།སྐུ་རྟེན་རྗེ་བླ་མའི་གདུང་རུས་ལས་སྤར་བའི་རྡོ་རྗེ་འཆང་མཁྱེན་བརྩེ་རིན་པོ་ཆེའི་སྣང་བརྙན་དང་ཕྱག་རྡོར་གྱི་སྐུ། པཎ་ཆེན་ནཱ་རོའི་ཐུགས་དམ་རྟེན་འཁྲུལ་མེད་རྒྱལ་ཡུམ་རྡོ་རྗེ་ཕག་མོའི་ལི་སྐུ་ཤིན་ཏུ་ཁྱད་འཕགས། མདོ་ཁམས་པ་རིམ་བྱོན་གྱི་ཐུགས་དམ་རྟེན་ལི་སེར་གྱི་ཐུབ་སྐུ་བྱིན་ལྡན་དུས་འཁོར་ལྷན་སྐྱེས་ཀྱི་འཇིམ་སྐུ་རྙིང་པ། མདོ་ཁམས་ལྔ་པའི་ཕྱག་བྱུང་གཏེར་བྱོན་གྱི་རྡོ་རྗེ། རྟ་མགྲིན་གྱི་སྒྲུབ་ཕུར་མེ་འབར་མ་བཅས་དང༌། བུམ་སྒོར་སངས་རྒྱས་ཀྱི་རིང་བསྲེལ་ནང་བཞུགས་ཐུབ་སྐུ་ཆོས་ལི་སྒྲོས་གཙང་བཅས་བཞུགས། ཆོས་ཀྱི་རིང་བསྲེལ་སྐོར་ལ། རིག་འཛིན་ཐུགས་ཐིགཔད་གླིང་བླ་སྒྲུབ། གཏེར་ཁ་གོང་འོག་གི་བླ་སྒྲུབ། སྙིང་ཐིག་རྣམ་གཉིས། ཨ་ཏི་ཟབ་དོན། ཀློང་སྡེ། སེམས་སྡེ། འདུས་མདོའི་བསྐྱེད་རྫོགས་རྣམ་གསུམ་སྤྱི་བྱེ་བྲག་རིགས་ན་རཀ་དོང་སྤྲུགས། སྒྱུ་འཕྲུལ་ཞི་ཁྲོ། སྙིང་པོའི་བཤད་བཀའ༑ སངས་རྒྱས་མཉམ་སྦྱོར། ཡང་དག་བཀའ་གཏེར་གཉིས། ཕུར་པ་རྟ་ནག་དང་སྤུ་གྲི༑ བཀའ་བརྒྱད་བདེ་འདུས། གཤིན་རྗེ་དམར་པོ་དང་ཚེ་བདག་དྲེགས་འཇོམས་རྟ་མགྲིན་ཡང་གྲོལ། སེམས་བསྐྱེད་ལུགས་གསུམ་སོགས་ཀྱི་བླ་མ་བརྒྱུད་པ་དང༌། འཕགས་ཡུལ་གྱི་རིག་འཛིན་བརྒྱད། མཁན་སློབ་ཆོས་གསུམ། རྗེ་འབངས་ཉེར་ལྔ། དེར་མ་འདུས་པའི་བོད་ལ་བཀའ་དྲིན་ཆེ་བའི་སྔ་འགྱུར་གྱི་ལོ་པཎ་སྐྱེས་ཆེན། རྩོད་བྲལ་གྱི་གཏེར་སྟོན་གཙོ་ཆེ་རིགས་དང༌། སྨིན་ལུགས་བླ་བརྒྱུད་རགས་རིམ་སྟོན་པའི་གཏད་རབས་བདུན་སོགས་བསྟན་སྐྱོང་གཙོ་ཆེ་རིགས་ཀྱི་མཚན་སྔགས་དང་ཚིགས་བདུན་གསོལ་འདེབས། དབྱངས་གསལ། གཏེར་གསར་ཐུགས་ཐིག གཏེར་ཁ་གོང་འོག་གི་ནང་གསང་གསུམ་གྱི་བླ་སྒྲུབ། བླ་མ་གསང་འདུས༑ པད་གླིང་ནོར་རྒྱམ། འོ་བྲན་གུར་དྲགཔད་གླིང་དྲག་པོ། ཉང་གི་དྲག་སྒྲུབ། དྲག་པོ་བདེ་འདུས་དྲག་དམར་རྣམས་ཀྱི་སྔགས་དང༌། བླ་མ་དགོངས་འདུས་ཀྱི་སྤྱི་དྲིལ་ཆེན་མོ། སྙིང་ཐིག་རྣམ་གཉིས་དགོངས་འདུས་གཙོར་གྱུར་ཡང་གསང་རྫོགས་པ་ཆེན་པོའི་བཏགས་གྲོལ་གྱི་སྐོར་ཡོངས་སུ་གྲགས་པ་རྣམས་དང༌། རྒྱུད་ཀྱི་རྒྱལ་པོ་ཀུན་འདུས་རིག་པའི་མདོ། ན་རཀ་དོང་སྤྲུགས། སྒྱུ་འཕྲུལ་གསང་སྙིང༌། སངས་རྒྱས་མཉམ་སྦྱོར། ཧེ་རུ་ཀ་གལ་པོ། བདེ་འདུས་ཞི་བ་རིགས་བརྒྱ། ཞེ་གཉིས་པ། རིགས་ལྔ། ཁྲོ་བོ་དཔལ་དགུ སྤྱི་དྲིལ་བཅས་དང༌༑ གསང་རྫོགས་ཞི་བ་དང་ཁྲོ་བོ་ལས་སྔགས། འཇམ་དཔལ་ཕྱག་རྒྱ་ཟིལ་གནོན། ལྕགས་སྡིག་ལས་བྱུང་བའི་ཨེ་ཐུང༌། གཤིན་རྗེ་ཁྲོ་ཆུ། ཡང་བཟློག་མེ་ཡི་སྤུ་གྲི། རུ་མཚོན་དམར་པོ། དྲེགས་འཇོམས། སངས་རྒྱས་གསང་བའི་ལུགས་ཀྱི་ཚེ་སྒྲུབ། ཐུགས་ཆེན་བདེ་འདུས༑ གཏེར་ཁ་གོང་འོག་གི་རྟ་ནགརྟ་མགྲིན་ཡང་ཁྲོས། ནག་ཀླུ་འདུལ། ཆོས་དབང་ཡང་དག་སྙིང་པོའི་ཞི་བ་དང་ཁྲོ་བོ། ཕྱག་རྡོར་དྲེགས་འདུལ། བྱང་གླིང་ཕྱག་རྡོར། ཕྱག་རྡོར་ཁང་བརྩེགས། ཕུར་པ་སྤུ་གྲི། ཉང་གི་མཁའ་འགྲོ་ཆེན་མོ། ཁྲོས་ནགཕག་མོ་རིགས་འདུས་ཡང་བཟློགལོཀྟྲི། འཁོར་འབར་བཅས་དང༌། གསར་མའི་སྐོར་ལ། བཅོམ་ལྡན་འདས་བདེ་མཆོག་གི་སྙིང་པོ་དང་ཉེ་སྙིང༌། རྡོ་རྗེ་ཕག་མོའི་སྙིང་པོ་ཉེ་སྙིང༌། རྩ་སྔགས། སྙིང་པོའི་རྣལ་འབྱོར་མ་བཞི། བཅོམ་ལྡན་འདས་མའི་ཕྲེང་བ། བདེ་མཆོག་ཁྲོ་བོ་བཅུ་གཅིག་པ༑ ཨ་བྷི་དྷཱའི་ཕྱིར་བཟློགཧེ་རུ་ཀའི་ཡིག་བརྒྱ། ཀྱེ་རྡོར་ཕྱག་གཉིས་པ། ཕྱག་བཞི་པ། ཕྱག་དྲུག་པ། རིགས་ལྔ། ཕྱག་བཅུ་དྲུག་པ། དེའི་རྩ་སྔགས། རྡོ་རྗེ་གུར་གྱི་ཁྲོ་བོ་བཅུ། གསང་འདུས་འཇམ་རྡོར། གསང་འདུས་མི་བསྐྱོད་པ། ལས་ཐམས་ཅད་པ། རྡོར་དབྱིངས། ཀྱེ་རྡོར་ལྷ་བཅུ་བདུན་མ། བདག་མེད་མ། སངས་རྒྱས་ཐོད་པ། གདན་བཞི། བདེ་མཆོག་རིགས་དྲུག་པ། བདུད་རྩི་འཁྱིལ་བ། གསང་འདུས་ཀྱི་ཁྲོ་བོ་དགུ། སྒྱུ་དྲྭ་འཇམ་རྡོར། གཤིན་རྗེ་གཤེད། འཇིགས་བྱེད་རྩ་སྔགས། སྙིང་པོ་ཉེ་སྙིང༌། གསང་འདུས། སམ་བུ་ཊི་དྲག་པོའི་གདན་ཅན་ཕྱག་གཉིས་པ། གུར་གྱི་ཡིག་བརྒྱ། དུས་ཀྱི་འཁོར་ལོ་རྐང་པ་བཅུ་དྲུག་པ༑ དུས་འཁོར་མཆོད་སྔགས། དེའི་སྙིང་པོ། མཚན་བརྗོད་སྔགས། མ་ཧཱ་མཱ་ལ། དགྲ་ནག གཤིན་རྗེ་གདོང་དྲུགརྟ་མགྲིན་ཇོ་བོ་ལུགས། འཇམ་དཔལ་དང་བྱམས་པས་དམ་བཅས་པ། ཕྱག་རྡོར་གོས་སྔོན་ཅན། རྣམ་འཇོམས་སྙིང་པོ། གདུགས་དཀར། པདྨ་གཙུག་ཏོར་ཤེས་རབ་ཀྱི་ཕ་རོལ་ཏུ་ཕྱིན་མ། རི་ཁྲོད་ལོ་གྱོན་མ། དེའི་སྙིང་པོ། འོད་ཟེར་ཅན་མ། ཀུ་རུ་ཀུལླེ། སྐུལ་བྱེད་མ། བསིལ་བའི་ཚལ་སོགས་གྲྭ་ལྔའི་ལྷ་མོ། སྐྱབས་འགྲོའི་གཟུངས། སྐྱེ་བ་མེད་པ། རྣམ་སྣང༌། མི་བསྐྱོད་པ། རིན་འབྱུང༌། འོད་དཔག་མེད། མཚམས་མེད་སྒྲིབ་སྦྱོང༌། དོན་གྲུབ། སྨན་ལྷ། དྲི་མེད་འོད། མཆོད་པ། བསྐོར་བ། རབ་གནས། སྒྲིབ་སེལ་ཡོ་བྱད་བྱིན་རླབས། རིན་པོ་ཆེའི་ཏོགམཆོད་རྟེན་བསྐོར་བ། གཙུག་གི་ནོར་བུ། ཚེ་དཔག་མེད། ཀུན་རིག དེ་བཞིན་གཤེགས་པའི་ཡིག་བརྒྱ། གདུགས་དཀར། ཕྱག་རྡོར། དོན་ཞགས། སྤྱན་གཟིགས། མགྲིན་སྔོན། བྱང་སེམས་བརྒྱད། གཟི་བརྗིད་ཆེན་པོ། བྱང་ཆུབ་སེམས་དཔའ་སྤྱི། རྡོ་རྗེ་རྣམ་འཇོམས། ཤེར་སྙིང་སཾ་སྐྲི་ཏའི་སྐད། བཅུ་གཅིག་ཞལ། སེང་གེའི་སྒྲ། འཇམ་དཔལ་བློ་འཕེལ། དཔའ་བོ་གཅིག་གྲུབ། རིག་པ་ཆེན་པོ། རྡོར་དབྱིངས༑ ཆོས་དབྱིངས། སྔགས་དབྱིངས། རབ་གནས། ཤེར་ཕྱིན་ཡི་གེ་ཉུང་ངུ༌། ཡིག་བརྒྱ༑ རྡོར་དབྱིངས། སྒོ་མཐའ་ཡས། གུར་གྱི་སྒྲོལ་མ། འོད་ཟེར་ཅན། སྟོང་ཆེན་རབ་འབྱམས༑ གསང་སྔགས་རྗེས་འཛིན། བསིལ་ཚལ། རྨ་བྱ་ཆེན་མོ། ཆོས་དབྱིངས་གསུང་དབང༌༑ ངན་འགྲོ་སྦྱོང་བ། དེའི་ལས་སྔགས། འབྱུང་འདུལ། འོད་ཟེར་ཅན། ལོ་མ་ཅན། རྣམ་རྒྱལ་མ། སྤྱོད་རྒྱུད་ཚེ་དཔག་མེད། ཚངས་པ། བརྒྱ་བྱིན། དབང་ཕྱུག ཁྱབ་འཇུག ལྷ་མོ་བརྒྱད། ཕྱོགས་སྐྱོང་བཅུ། རྒྱལ་ཆེན་བཞི། ཚེས་དང་གཟའ་སྐར། བགེགས་བསྐྲད་པ༑ དཔལ་ལྷ་མོ། ནོར་རྒྱུན་མ། ཛཾ་བྷ་ལ། ཕུན་སུམ་ཚོགས་པའི་བཀྲ་ཤིས་ཀྱི་སྔགས། ཐུབ་པ་གྲོང་འཇུག་གི་སྨོན་ལམ། ཆོས་ཐམས་ཅད་ཀྱི་ཡུམ་གྱི་གཟུངས། སྟོང་ཕྲག་བརྒྱ་པ། ཉི་ཤུ་ལྔ་པ། བརྒྱད་སྟོང་པ། ཕལ་བོ་ཆེ། སྡོང་པོ་བཀོད་པ། ཏིང་འཛིན་རྒྱལ་པོ། ཚད་མེད་བཞི། ཕར་ཕྱིན་དྲུགདེའི་སྙིང་པོ། ཕར་ཕྱིན་བཅུ། སངས་རྒྱས་རབ་བདུན་གྱི་གསོ་སྦྱོང་སོགས་མདོ་གཟུངས་སྐོར་དང༌། ཆོས་སྐྱོང་སྐོར་ལ། རྒྱུད་མགོན་ལེགས་ལྡན། ཉང་གཏེར་མགོན་དཀར། གཉོས་ལུགས་ཏྲཀྴད་ལྕམ་དྲལ། དུར་ཁྲོད་ལྷ་མོ། དཔལ་མགོན་ཕྱག་བཞི། མ་ནིང༌། མགོན་པོ་སྡེ་ལྔ། ཞལ་བཞི། ཨེ་ཀ་ཙ་ཊཱི། སྲོག་སྒྲུབ་མ། མགོན་པོ་སྟག་ཞོན། གཟའ་བདུད། གནོད་སྦྱིན། དམ་ཅན། རྣམ་སྲས་སྤྲིན་གསེབ་མ། རྟ་སྔོན་ཅན། ཕྱག་མཚན་བཞི་པ། ཞང་བློན། ཛཾ་དམར། ལྷ་ཆེན་རླུང་ཞགས། ཞིང་སྐྱོང་སེང་གདོང༌། གཏེར་གསར་ལྷ་ཆེན་ལས་གཤིན། ཕུར་སྲུང༌། བྲག་བཙན། པེ་ཧར། གནོད་སྦྱིན། བདུད་བཙན༑ མགོན་པོ་སྤྱི་སྔགས་བཅས་དང༌། ཡང་ཕྱག་བཞི། ཞལ་བཞི། སྔགས་སྲུང༌། གཟའ། རྣམ་སྲས། རྡོར་ལེགས་རྣམས་ཀྱི་སྔགས་འདོད་གསོལ་བཅས། གཞན་ཡང༌། མཆོད་སྤྲིན་དང༌༑ མཆོད་སྤྲིན་འབྱུང་བ། ནམ་མཁའ་མཛོད་རྣམས་དང༌། རྒྱལ་གསུངས་མདོ་སྔགས་ཀྱི་སྨོན་ལམ་བཀྲ་ཤིས་སྐོར་བཅས་ཐམས་ཅད་ཚར་བཅུ་གསུམ་རེ་དང༌། གཟུངས་ཀྱི་གཙོ་བོ༑ གཙུག་ཏོར་རྣམ་རྒྱལ། གཙུག་ཏོར་དྲི་མེད། གསང་བ་རིང་བསྲེལ། བྱང་ཆུབ་རྒྱན་འབུམ༑ རྟེན་འབྲེལ་སྙིང་པོ་སྟེ་གཟུངས་ཆེན་སྡེ་ལྔ་དང༌། དེ་དང་འབྲེལ་བའི་དྲི་མེད་འོད་ཀྱི་མཆོད་རྟེན་གཟུངས། མཆོད་རྟེན་གཅིག་བྱས་ན་བྱེ་བར་འགྱུར་བའི་གཟུངས། ཇོ་བོའི་ཐུགས་དམ་ལྷ་བཞིའི་སྙིང་པོ། སྤྱན་རས་གཟིགས་ཀྱི་གཟུངས། རིག་པ་ཕུག་རོན་བཅས་སོ་སོར་ཚར་ལྔ་བཅུ་རེ་དང༌། གཟུངས་ཆེན་སྡེ་ལྔ་བསྡུས་པ་སོགས་གཟུངས་ཡན་སྐོར་ཅི་རིགས་པ་དང༌། ཁྱད་པར། སྨིན་གླིང་ཟབ་ལམ་ཐུགས་ཆེན་བདེ་འདུས་ཀྱི་ཤོག་སེར་ཚལ་བུ༑ བཻ་རོའི་ཕྱག་བྲིས་རྒྱ་དཔེ་ཏཱ་ལའི་ལོ་མ། ཉང་གཏེར་བཀའ་བརྒྱད་བླ་དཔེ་ཚལ་བུ། ཞལ་ཐེམ་ལྟར་ཆེད་སྩལ། རྗེ་བླ་མའི་ཕྱག་བྲིས། དུས་འཁོར་སྒྲུབ་ཐབས། སྦྱོར་དྲུགམན་ངག་བེ་བུམ། སྔགས་འབུམ། སྒྱུ་མ་བེ་བུམ། སྐད་གཉིས་ཤན་སྦྱར། དབྱངས་འཆར་མན་ངག་སྐོར་སོགས་རྩ་བའི་རྩོམ་གཞི་པོད་གཉིས་བཅས་དང༌། བླ་མ་ཡང་ཏིག་ཡིད་བཞིན་ནོར་བུའི་ཆོས་སྡེ་ཐེམ་བྱང་ལྟར་ཡོངས་སུ་རྫོགས་པ། རྗེ་ཉིད་ཀྱིས་མཛད་པའི་སངས་རྒྱས་མཚན་འབུམ་རྒྱས་པ། ལས་སྒྲིབ་རྒྱུན་གཅོད་ཀྱི་གཟུངས་སྔགས་བརྒྱ་རྩ། འཕགས་པ་ཉེ་སྲས་བརྒྱད་ཀྱི་རྟོགས་བརྗོད་བཅས་སྤར་མ་དང༌། ཤོག་སེར་ཕྱག་བྲིས་ཆོས་ཀྱི་རིང་བསྲེལ་ཀུན་འདུས་དམ་རྫས་གསེར་ཞུན་ཆེན་མོ་འཇམ་མགོན་རྡོ་རྗེ་འཆང་ཀོང་སྤྲུལ་རིན་པོ་ཆེའི་ཕྱག་བྱུང་བཅས་གོང་འོག་གི་གནས་མ་འཆོལ་བར་ལེགས་པར་བཞུགས་པའོ། །ཡུངས་འབྲུ་ལྟ་བུའི་རིང་བསྲེལ་གྱི་སྐོར་ལ། མཁས་ཤིང་དངོས་གྲུབ་བརྙེས་པའི་རང་མེས་རིག་འཛིན་ཆེན་པོ་ཨ་གྲོ་སྒྲ་རམས་པ་ལྷ་ལྡན་ཇོ་བོ་མཇལ་བར་ཕེབས་ཚེ། ཇོ་བོའི་མཛོད་སྤུ་ནས་འོད་ཟེར་གྱི་རྩེ་ལས་དངོས་སུ་བྱོན་པའི་རིང་བསྲེལ་རྡོག་ཤིན་ཏུ་ཆེ་བ་སོར་ཚིག་ཙམ་ཤིན་ཏུ་ཁྱད་འཕགས་གཅིགབསམ་ཡས་མཆོད་རྟེན་དཀར་པོ་ལས་བྱོན་པའི་མཉམ་མེད་ཐུབ་པ་ཆེན་པོའི་རིང་བསྲེལ་གཅིག གཏེར་ཆེན་བདུད་འདུལ་རྡོ་རྗེའི་གཏེར་བྱོན་རི་ཆེའི་ཡང་དགོན་རྟེན་ཁྲོད་ནས་བྱུང་བའི་སངས་རྒྱས་འོད་སྲུང་གི་རིང་བསྲེལ་གཅིགབལ་ཡུལ་འཕགས་པ་ཤིང་ཀུན་ནས་བྱོན་པ་རྗེ་བླ་མའི་ཕྱག་བྱུང་གཅིག གླིང་ཡ་དའི་རྟེན་སྒོམ་ནང་སངས་རྒྱས་འོད་སྲུང་གི་བྲང་རུས་བཞུགས་པ་ལས་འཕེལ་བ་གཅིགརྒྱ་ནག་མཁན་པོའི་རྟེན་སྒོམ་ནས་བྱུང་བའི་འོད་སྲུང་རིང་བསྲེལ་གཅིག གཙང་གཤིས་རྡོ་རྗེ་གྲོ་ལོད་ནས་དགེ་སྟེར་གྱིས་སྤྱན་དྲངས་པ་གཅིག་བཅས་རིང་བསྲེལ་དངོས་རྡོག་བདུན་དང༌། རྫོགས་ཆེན་སྟོན་པ་བཅུ་གཉིས༑ འཕགས་ཡུལ་རིག་འཛིན་བརྒྱད་སོགས་ཀྱི་སྐུ་གདུང་རིང་བསྲེལ་ཕྱོགས་བསྡུས་དམ་རྫས་རྩ་བའི་ཕབས་རྟ་མཁྱེན་བརྩེ་རིན་པོ་ཆེའི་ཕྱག་བྱུང༌། ཀོང་སྤྲུལ་རིན་པོ་ཆེས་སྐུ་མཆོག་བདེ་ཆེན་ཕུག་ནས་སྤྱན་དྲངས་པའི་སངས་རྒྱས་རབ་བདུན་གྱི་རིང་བསྲེལ་བྱིན་རླབས་རིལ་བུ། གནས་མཆོག་པདྨ་ཤེལ་རི་ནས་གཏེར་ཆེན་མཆོག་གྱུར་གླིང་པས་སྤྱན་དྲངས་པའི། རྫོགས་ཆེན་སྟོན་པ་བཅུ་གཉིས་དང༌། དགའ་རབ་རྡོ་རྗེ། འཇམ་དཔལ་བཤེས་གཉེན། ཤྲཱི་སེདྷ། བི་མ་ལ་བཅས་ཀྱི་སྐུ་གདུང་རིང་བསྲེལ་གཅིག་བསྡུས། པདྨ་ལྷ་རྩེའི་དབུས་རི་བདེ་ཆེན་ཕུག་ནས་སྤྱན་དྲངས་པའི་ཕྱོགས་བཅུའི་སངས་རྒྱས་སྟོང་གི་སྐུ་གདུང་རིང་བསྲེལ་ཕྱོགས་བསྡུས། ཙཱ་འདྲའི་གཏེར་བྱོན་ཕྱོགས་ཅུའི་རྒྱལ་བ་སྲས་བཅས་ཀྱི་སྐུ་གདུང་རིང་བསྲེལ་གཅིག་བསྡུས་དམ་རྫས་རིན་པོ་ཆེའི་ཏོག གསང་བདག་ཟུར་ཆེ་ཆུང་གིས་རྫུ་འཕྲུལ་གྱི་བཀོད་པ་བཞེངས་པའི་ཤངས་མདའི་ཡི་དམ་དཔལ་ཆེན་པོའི་སྐུ་ཡི་ཚལ་བུ་བཅས་བཞུགས། སྐུ་གདུང་དང་སྐུ་བལ་གྱི་རིང་བསྲེལ་སྐོར་ལ། གཙོ་བོར་རྗེ་བླ་མའི་གདུང་རུས་དང༌། མཚམས་སྐྲ། ཤངས་མཚལ། ཕྱག་སེན། སྤུར་རས། ན་བཟའ་བཅས་ཕོན་ཆེ་བ་དང༌། ལྷ་ལུང་རྟེན་སྒོམ་ནས་བྱོན་པའི་ཀུན་མཁྱེན་ཀློང་ཆེན་པའི་དབུ་ཀླད་དང༌། མཆིམས་ཕུའི་གདུང་རྟེན་ཞིག་གསོས་སྐབས་བྱོན་པའི་གདུང་རུས་འཁྲུལ་མེད། རྡོ་རྗེ་འཆང་མཁྱེན་བརྩེ་རིན་པོ་ཆེའི་གདུང་རུས། འཁོར་ལོའི་མགོན་པོ་ཀོང་སྤྲུལ་རིན་པོ་ཆེའི་དབུ་ཐོད་ཚལ་བུ། གྲུབ་ཆེན་ཤེར་ཡའི་དབུ་ཀླད། དཔལ་སྤྲུལ་གདུང་རུས། མཁན་ཆེན་པདྨ་བཛྲའི་ཚེམས། བླ་མ་རིན་པོ་ཆེ་མངྒ་ལའི་གདུང་རུས། སྐྱབས་རྗེ་རབ་འབྱམས་ལྔ་པའི་གདུང་རུས་རྣམས་དང༌། ཀརྨའི་དཔལ་དེའུ་ནས་སྤྱན་དྲངས་པའི་ཨོ་རྒྱན་རིན་པོ་ཆེའི་དབུ་ལྗོན་རིལ་བུ། ཤེལ་ཕུག་གཏེར་བྱོན་མཁན་ཆེན་བོ་དྷི་ས་ཏྭའི་སྐུ་ཆོས་རིལ་བུ། པདྨ་ལྷ་རྩེ་ནས་སྤྱན་དྲངས་པའི་ཆོས་རྒྱལ་ཁྲི་སྲོང་གི་སྐུ་ཆིངས་རིལ་བུ། དེ་བཞིན་དུ། མཁའ་འགྲོ་འབུམ་རྫོང་གི་སློབ་དཔོན་པྲ་བྷ་ཧསྟིའི་གདུང༌། འབུར་མོའི་ཧཱུྃ་ཀ་རའི་གསང་གོས་དང་ཀུན་དགའ་བོའི་སྐུ་ཆོས། གཉེན་རྫོང་བདེ་ཆེན་ཕུག་གི་སློབ་དཔོན་འཇམ་དཔལ་བཤེས་གཉེན་གྱི་ན་བཟའ། ཟླ་ཉིན་ཁ་ལ་རོང་སྒོའི་འོད་སྲུང་གི་སྐུ་ཆོས། སེང་བྲག་གི་གུ་རུའི་སྐུ་བེར་དང་མཚོ་རྒྱལ་གསང་གོས། ཤེལ་ཕུག་མཚོ་རྒྱལ་དབུ་སྐྲ། སྐུ་མཆོག་བདེ་ཆེན་ཕུག་གི་ཐོད་ཕྲེང་སྡེ་ལྔའི་ཕྱག་ཕྲེང༌། རྫོང་ཤོད་བཻ་རོའི་སྐུ་ཆོས། ཡལ་བྲག་དང་ཤེལ་ཕུག་གི་བཻ་རོའི་དབུ་སྐྲ། ཡེལ་ཕུག་དང་ཀརྨའི་གནུབས་ཆེན་དབུ་སྐྲ། པཎ་ཆེན་བི་མའི་མཆིལ་ལྷྭམ། བལ་མོ་ཤཱཀྱ་དེ་བའི་དབུ་ཐོད། གཉགས་ཆེན་ཛྙཱ་ནའི་སྐུ་གདུང༌། ལྷ་ལུང་དཔལ་རྡོར་གྱི་སྐུ་གདུང་བཅས་དང༌། མངའ་བདག་ཉང་གི་གཏེར་བྱོན་གུ་རུ་ཡབ་ཡུམ་གྱི་ཞབས་ཆགས། པད་གླིང་དང་ལྷ་སྲས་རིན་ཆེན་ཕུན་ཚོགས་ཀྱི་གཏེར་བྱོན་གུ་རུའི་སྐུ་ཆིངས། པད་གླིང་གཏེར་བྱོན་ལྷ་ལྕམ་པདྨ་གསལ་གྱི་དབུ་ཐོད། སངས་གླིང་བླ་མ་དགོངས་འདུས་གཏེར་སྒྲོམ་ཙནྡན་ས་མཆོག་ཚལ་བུ། ཀཿདམ་པ་བདེ་གཤེགས་ཀྱི་ཐུགས། གཙང་སྟོན་དང་བྱམས་པ་འབུམ་གྱི་དབུ་ཐོད། མངའ་བདག་ཉང་དང་རྒོད་ལྡེམ་པའི་གདུང༌། རྡོར་གླིང་དབུ་ཞྭ། མེ་ལོང་རྡོ་རྗེའི་རས་གོས། ཨོ་རྒྱན་གླིང་པ་དང་སྤྲུལ་སྐུ་མཆོག་ལྡན་རྡོ་རྗེའི་སྐུ་ཤ ཀརྨ་གླིང་པའི་དབུ་ཐོད། འཇའ་ཚོན་སྙིང་པོའི་གདུང༌། པདྨ་ལས་འབྲེལ་རྩལ་གྱི་ཕུར་དར། དྲི་མེད་ལྷུན་པོའི་དབུ་སྐྲ། མངའ་རིས་པཎ་ཆེན་དབུ་ཞྭ། རོལ་པའི་རྡོ་རྗེའི་ཐུགས། ཀཿཐོག་རིག་འཛིན་ཆེན་པོའི་གདུང་རུས། སཱའ་ར་ཧའི་དུག་སྦྲུལ་པགས་པའི་སྒོམ་ཐགཏཻ་ལོ་པའི་དབུ་ཐོད༑ ནཱ་རོའི་རུས་རྒྱན། ཤ་བ་རིའི་དྲ་ཕད། བིརྺ་པའི་རྫུ་འཕྲུལ་གྱི་ཕྱག་ཚ། ཕ་དམ་པའི་རྟེན་འབྲེལ་གལ་ཏ། གསེར་གླིང་པའི་གདུང་རུས། ཇོ་བོ་རྗེའི་ཤངས་མཚལ་དང་གདུང༌། ཁ་ཆེ་པཎ་ཆེན་གྱི་ན་བཟའ། མར་པའི་ཞལ་འགྲམ། མི་ལའི་རས་གཟན། དྭགས་པོའི་སྒོམ་ཞུ་དང་ཕྱག་མཁར། ཕག་གྲུ་དང་ཐང་པའི་གདུང༌། གླིང་རས་ན་བཟའ་དང་ཕྱག་མཁར༑ རྒྱ་རས་དབུ་སྐྲ། གཙང་སྨྱོན་སྒོམ་ཐགཀརྨ་པཀྴའི་དབུ་ཐོད། རང་བྱུང་རྡོ་རྗེའི་སྐུ་ཆོས། རོལ་པའི་རྡོ་རྗེའི་གདུང་རུས། མཐོང་བ་དོན་ལྡན་གྱི་སྐུ་ཤ་དང་གདུང༌། ཆོས་གྲགས་རྒྱ་མཚོའི་ཐུགས། རྗེ་བརྒྱད་པ་དང་དགུ་པའི་གདུང་རུས། ཐེག་མཆོག་རྡོ་རྗེའི་གསང་ཆབ༑ གྲུབ་ཆེན་ཁྱུང་པོའི་ཐུགས། དཔལ་སྒ་ལོའི་སྒོམ་ཐགམ་ལབ་སྒྲོན་གྱི་དབུ་ཐོད། བོ་དོང་འཇིགས་བྲལ་ཆེན་པོའི་སྐུ་ཤའགོས་ལོ་གཞོན་ནུ་དཔལ་གྱི་ཞལ་འགྲམ། ལྷ་བཙུན་བྱང་ཆུབ་འོད་ཀྱི་སྐུ་ཤཕུ་ཆུ་བའི་ན་བཟའ། སྤྱན་སྔ་བའི་སྐུ་ཆོས། ཕྱ་བ་ཆོས་སེང་གི་སྐུ་ཆོས༑ བུ་སྟོན་དང༌། དངུལ་ཆུ་ཐོགས་མེད་ཀྱི་དབུ་སྐྲ། རོང་སྟོན་ཤེས་བྱ་ཀུན་གཟིགས་ཀྱི་ན་བཟའ། རྗེ་ཡབ་སྲས་གསུམ་གྱི་སྐུ་བལ། ཞྭ་ལུ་བློ་གསལ་བསྟན་སྐྱོང་གི་གདུང་རུས་བཅས་ཀྱི་རིལ་བུ་རྣམས་རྗེ་ཀོང་སྤྲུལ་རིན་པོ་ཆེའི་ཕྱག་བྱུང་དང༌། སྨིན་གླིང་གཏེར་ཆེན་སྐུ་མཆེད་ཀྱི་དབུ་སྐྲ་དང་ན་བཟའ། རིན་འཛིན་འཇིགས་མེད་གླིང་པའི་ན་བཟའ། མཁྱེན་བརྩེ་ཡེ་ཤེས་རྡོ་རྗེའི་ན་བཟའ། རིག་འཛིན་དཔལ་འབྱོར་རྒྱ་མཚོ་དང་བསྟན་འཛིན་ཆོས་རྒྱལ་དབོན་སྤྲུལ་གསུམ་གྱི་དབུ་སྐྲ། ཉག་བླ་པདྨ་བདུད་འདུལ་གྱི་དབུ་སྐྱེས། དིལ་ཀོང་རྣམ་གཉིས་ཀྱི་དབུ་སྐྲ་ན་བཟའ་གསང་ཆབ་རྣམས་དང༌། ཀོང་སྤྲུལ་རིན་པོ་ཆེའི་ཕྱག་བྱུང༌། སྐུ་བལ་རིང་བསྲེལ་ཀུན་འདུས་དམ་རྫས་ཛམྦུའི་ཆུ་གསེར། སྐུ་ཤ་ཕྱོགས་བསྡུས་དམ་རྫས་ས་ལེ་སྦྲམ། གསང་ཆབ་མི་བསྐྱོད་རིལ་བུ་དམ་རྫས་བཻཌཱུརྱ། བྱང་སེམས་ཟླ་ཐིག་ཀུན་འདུས་རིན་འབྱུང་རིལ་བུ་དམ་རྫས་ཟླ་ཤེལ་གཞོན་ནུ། བྱང་སེམས་ཤངས་མཚལ་ཕྱོགས་བསྡུས་སྣང་མཐའ་རིལ་བུ་དམ་རྫས་པདྨ་རཱ་གསྐུ་གདུང་རིང་བསྲེལ་དོན་གྲུབ་རིལ་བུ་དམ་རྫས་གཡུ་ཞུན་འཁྱིལ་བ། གསང་ཆེན་ཀུན་འདུས་རྣམ་སྣང་དམ་རྫས་དཔལ་གྱི་སྙིང་པོ་བཅས་བཞུགས་སོ། །དམ་རྫས་སྐོར་ལ། རིག་འཛིན་གཏེར་བདག་གླིང་པས་བྲག་དམར་གཡའ་མ་ལུང་ནས་སྤྱན་དྲངས་པའི་དམ་རྫས་ཨ་དམ་མ། ཀོང་སྤྲུལ་རིན་པོ་ཆེས་གཙང་རོང་བཀྲ་ཤིས་གཏེར་རྫོང་ནས་སྤྱན་དྲངས་པའི་འཕགས་པ་ཉེ་སྲས་བརྒྱད་ཀྱི་སྒྲུབ་རིལ་ཚང་མ། ཆོས་དབང་གཏེར་བྱོན་སྐྱེ་བདུན་དབུ་ཐོད། བྲམ་ཟེ་པདྨ་དཀར་པོའི་དབུ་ཐོད། མནྡ་ར་བས་རྙེད་པའི་སྐྱེ་བདུན། པད་གླིང༌། རྡོར་གླིང༌། བདུད་འདུལ། འཇའ་ཚོན། ཀུན་བཟང་བདེ་ཆེན་རྒྱལ་པོ་རྣམས་གཏེར་བྱོན་སྐྱེ་བདུན་རིགས། མཁྱེན་བརྩེ་རིན་པོ་ཆེའི་གཏེར་བྱོན་བྲམ་ཟེ་ཉེར་གཅིག་གི་སྐུ་ཤ སེང་བྲག་གཏེར་བྱོན་སྐྱེ་བདུན་དང་རྡོར་སེམས་རིལ་བུ། སེང་བྲག་དང་འབུམ་རྫོང་གཏེར་བྱོན་ཐུགས་ཆེན་རིལ་བུ་བཅས་ཀོང་སྤྲུལ་ཕྱག་བྱུང༌༑ རྗེ་བླ་མ་འཇམ་དབྱངས་མཁྱེན་བརྩེའི་དབང་པོའི་ཕྱག་ཁར་བཞུགས་རིགས་གསར་རྙིང་རིས་བྲལ་སེལ་མེད་ཀྱི་རིང་བསྲེལ་རྣམ་བཞི་རྣམ་གྲངས་སྟོང་རྩ་ལྷག་པ་ཕྱོགས་བསྡུས་རྟེན་འདུས་ཆེན་མོའི་ཕབས་རྟ་ཨུ་དུམྦཱ་ར་རྗེ་ཉིད་ཀྱི་ཕྱག་བྱུང༌། རྗེ་བླ་མ་རྣམ་གཉིས་ཀྱི་ཕྱག་ཁར་བཞུགས་རིགས་ཀྱི་དམ་རྫས་རྣམས་ཕྲན་ནས་ཕྱོགས་བསྡུས་ཀྱི་ཕབས་རྟའི་རིགས། རིང་བསྲེལ་རྣམ་བཞི་ཕྱོགས་བསྡུས་དམ་རྫས་རིན་ཆེན་དབང་གི་རྒྱལ་པོ། རྙིང་མ་བཀའ་གཏེར་སེལ་མེད་རིགས་ཕྱོགས་བསྡུས་ཡིད་བཞིན་ནོར་བུ་ཕན་བདེའི་ཆར་འབེབས། པདྨ་འོད་གསལ་མདོ་སྔགས་གླིང་པ། མཆོག་གྱུར་བདེ་ཆེན་གླིང་པ། འཆི་མེད་བསྟན་གཉིས་གཡུང་དྲུང་གླིང་པ་གསུམ་གྱི་གཏེར་རྫས་ཡོད་དོ་ཅོག་ཕྱོགས་བསྡུས་ཨུ་དུམ་ཝཱ་ར་འབྲེལ་ཚད་རང་གྲོལ། འཕགས་བོད་པཎ་གྲུབ་གྲུབ་མཐའ་རིས་མེད་སྐྱེས་ཆེན་རྣམས་ཀྱི་གདུང་དང་རིང་བསྲེལ་ཕྱོགས་བསྡུས་མྱོང་བ་རང་གྲོལ། བཀའ་བརྒྱུད་ཕྱོགས་ཀྱི་གདུང་རིང་བསྲེལ་དམ་རྫས་རྟེན་འདུས་ཕྱོགས་བསྡུས་ཏོག་གི་བློ་གྲོས་བཅས་རྩ་བའི་ཕབས་རྟ་བདུན་ཕྲག་རེ་དང༌། དཔལ་ས་སྐྱའི་རྟེན་འདམ་དཔེ་བྲལ། ཀརྨའི་རིལ་ནག་ཕྱག་དྲིལ་སོགས་ཀྱིས་མཚོན་གྲུབ་མཐའ་རིས་བྲལ་སེལ་མེད་ཀྱི་དམ་རྫས་རྟེན་འདུས་ཁྱད་འཕགས་མང་དུ་བཞུགས། སེང་ཁྲིའི་ནང་དུ་གནོད་སྦྱིན་ཕོ་དགུ་མོ་དགུའི་འཁྲུལ་འཁོར་རང་གིས་རྒྱུན་རིང་བསྒྲུབ་པ་དར་ཟབ་ཀྱི་ན་བཟའ་ཅན༑ མི་ཡི་ནོར་བུ་བདེ་སྐྱོང་གི་སྣོད་ཤིན་ཏུ་ཁྱད་འཕགས་དངོས་གྲུབ་ཀྱི་རྫས་ཀྱིས་གཏམས་པ༑ ཀུན་མཁྱེན་དྷརྨ་ཀཱ་ར་དང༌། ཆོས་རྒྱལ་བསྟན་པ་ཚེ་རིང་མཆོད་ཡོན་གྱིས་བསྡུ་སྒྲུབ་གནང་བའི་རིན་ཆེན་༼ཆེན་ལྷག༽རིལ་བུ་ཁྱད་འཕགས་དང༌། རྗེ་བླ་མའི་ཕྱག་བྱུང་རིན་ཆེན་རིལ་བུ་ཁྱད་འཕགས་དང༌། རིན་ཆེན་མང་སྦྱོར་རྡོག་གཉིས། སྟོན་པའི་ཆོས་འཁོར་ནོར་བུའི་རྡུལ་བྱེ་གཏེར་བྱོན་འཁྲུལ་མེད་དང་རིན་ཆེན་ཕྱེ་མ་སྣེ་མང༌། མཁྱེན་བརྩེའི་ཕྱག་བྱུང་བུམ་རྫས་ཉེར་ལྔ་དང་གཡང་རྫས་ཀུན་འདུས་ཁྱད་འཕགས། ཀོང་སྤྲུལ་ཕྱག་བྱུང་གཡང་རྫས་ཀུན་འདུས་དཔལ་ཆེན་རིལ་བུ། གཏེར་གསར་པོ་ཏཱ་ལའི་འབྲུ་སྨན་བརྟན་གཡོའི་དྭངས་བཅུད་གཙོ་བོར་གྱུར་པའི་ས་ཆུ་འབྱུང་བཅུད་ཀུན་འདུས་རིལ་བུ་བདུད་རྩིའི་ལྗོན་ཤིང༌། གནས་ཡུལ་དྲུག་ཅུ་རྩ་བཞིའི་ས་སྣ་རྗེ་མཁྱེན་བརྩེའི་ཕྱག་བྱུང༌། དེ་བཞིན་ཀོང་སྤྲུལ། མི་ཕམ། མངྒ་ལ་བཅས་ཀྱི་ཕྱག་ཁར་བཞུགས་རིགས་ཀྱི་ས་སྣ་ཆུ་སྣ་ཤིང་སྣ་གཡང་རྫས་རིགས་དང༌། རིན་ཆེན་འབྲུ་སྨན་དར་གོས་བདུད་རྩི་ཅན་གྱི་ཤིང་གི་ཕུར་མ་སོགས་ཀྱིས་ལེགས་པར་བཀང༌། ཁོ་བོ་ཅག་དང༌། ཀོང་སྤྲུལ་རིན་པོ་ཆེའི་ཡང་སྲིད་བཅས་འདུས་པ་བཅོ་ལྔས་རིགས་འདུས་དཔལ་རྡོ་རྗེ་སེམས་དཔའི་དཀྱིལ་འཁོར་ཞལ་ཕྱེས་ཏེ་སྦྱོར་དངོས་རྗེས་ཀྱི་ཆོ་གའི་ཡན་ལག་ཚོགས་པའི་ངོས་རབ་ཏུ་གནས་པའི་མེ་ཏོག་འཐོར་ཞིང༌། རྗེས་འབྲེལ་དུ་རིག་པ་འཛིན་པའི་དགེ་འདུན་ཉིས་བརྒྱ་ཡར་བརྒལ་གྱིས། ཉང་གཏེར་བཀའ་བརྒྱད་བདེ་གཤེགས་འདུས་པའི་སྒྲུབ་ཆེན་དང་འབྲེལ་བར་བདུད་རྩི་སྨན་གྱི་སྒྲུབ་པས་དགེ་ལེགས་སུ་བྱས་ཤིང༌། དེ་དང་རྗེས་སུ་འབྲེལ་བར། འདས་མཆོད་དུ་ལོ་རེ་བཞིན་ཇི་སྲིད་བར་བཀའ་བརྒྱད་སྒྲུབ་ཆེན་གྱི་སྒྲུབ་མཆོད་རྟེན་གསར་སྤོག་དང༌། བདེ་ཀུན་སྒྲུབ་མཆོད་དང་འབྲེལ་བའི་རབ་གནས་ཉིན་གཉིས་མའི་ཕྱག་བཞེས་རྒྱས་སྤྲོས་དང༌། རྗེ་ཉིད་ཞལ་བཞུགས་དུས་བཀའ་འདོམ་བཞིན་རང་དགོན་དུ་བསླབ་གྲྭ་བཅས་གསར་འཛུགས་དང༌། རྗེ་བླ་མ་ཉིད་ཀྱི་གསུང་འབུམ་ཐོར་བུ་རྣམས་སྤར་འཁོད་བཅས་རང་ནུས་གང་ཡོད་ཀྱིས་བརྩོན་ཁུལ་བཅས་ཀྱི་དགེ་ཚོགས་བྱང་ཆེན་གྱི་རྒྱུར་ཡོངས་སུ་བསྔོ་བར་བགྱིས་པ་ཡིན་ནོ། །
གསུམ་པ་དགོས་ཆེད་དམ་ཕན་ཡོན་གྱི་ཁྱད་པར་ནི།
སྤྱིར་སྐུ་གསུང་ཐུགས་ཀྱི་རྟེན་བཞེངས་པ་དང༌། དེ་ལ་ཕྱག་མཆོད་སོགས་བསྙེན་བཀུར་བགྱིས་པའི་ཕན་ཡོན་གནས་སྐབས་མཐར་ཐུག་ཀུན་ཏུ་བསམ་གྱིས་མི་ཁྱབ་པར་འབྱུང་བར་གསུངས་ཏེ། གསལ་རྒྱལ་གྱིས་ཞུས་པའི་མདོ་ལས། བཅོམ་ལྡན་འདས་ཀྱི་མཆོད་རྟེན་རྣམས་དང་ནི། །སྐུ་གཟུགས་རྣམས་ལ་རྡུལ་ཕྲན་ཅི་སོང་བ། །དེ་ཡི་གྲངས་སྙེད་དེ་བྱེད་མི་རྣམས་ཀྱིས། །ལྷ་ཡུལ་ས་སྟེང་ངེས་པར་རྒྱལ་སྲིད་འཐོབ། །གཟུགས་དང་གཟུགས་མེད་ཁམས་ཀྱི་ཏིང་ངེ་འཛིན། །ཕུན་སུམ་ཚོགས་པའི་ས་མཆོག་ཀུན་མྱོང་ནས། །ཐ་མར་སྐྱེ་དང་རྒ་ལ་སོགས་པ་ཡི། །སྡུག་བསྔལ་མེད་པའི་སངས་རྒྱས་གོ་འཕང་འཐོབ། །ཅེས་སོགས་དང༌། ཏིང་འཛིན་རྒྱལ་པོ་ལས༑ སངས་རྒྱས་སྐུ་གཟུགས་ཤིན་ཏུ་མཛེས་པ་དག །རིན་ཆེན་བྱི་དོར་ལེགས་པར་བྱས་པ་ཡང༌། །ལྟ་ན་སྡུག་ཅིང་ཤིན་ཏུ་མཛེས་པར་གྱིས། །རིང་པོར་མི་ཐོགས་ཏིང་འཛིན་མཆོག་འདི་ཐོབ། །ཅེས་དང༌། པད་དཀར་ལས། ལ་ལས་དེར་ནི་རིན་ཆེན་སྣ་བདུན་དང༌། །ལ་ལས་དེ་བཞིན་ཟངས་དང་མཁར་བ་ལས། །བདེ་བར་གཤེགས་པ་རྣམས་ཀྱི་གཟུགས་བྱས་པ༑ ༑དེ་དག་ཐམས་ཅད་བྱང་ཆུབ་ཐོབ་པར་འགྱུར། །ཞེས་སོགས་དང༌། འཕགས་པ་རྨད་དུ་བྱུང་བའི་ཆོས་ཀྱི་རྣམ་གྲངས་ལས། ཀུན་དགའ་བོ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཡོད་དེ། རིགས་ཀྱི་བུའམ་རིགས་ཀྱི་བུ་མོ་དད་པ་ཅན་གང་ལ་ལ་ཞིག་གིས་རིན་པོ་ཆེ་སྣ་བདུན་གྱི་རང་བཞིན་དུ་བྱས་ཏེ། རྒྱུན་དུ་ཞུགས་པ་རྣམས་དང༌། ལན་གཅིག་ཕྱིར་འོང་བ་རྣམས་དང༌། ཕྱིར་མི་འོང་བ་རྣམས་དང༌། དགྲ་བཅོམ་པ་རྣམས་དང༌། །རང་སངས་རྒྱས་རྣམས་དང༌། ཕྱོགས་བཞིའི་དགེ་སློང་གི་དགེ་འདུན་ལ་ཕུལ་བ་བས། གང་གི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདས་པའི་མཆོད་རྟེན་འཇིམ་པ་ལས་སྐྱུ་རུའི་འབྲས་བུ་ཙམ་བྱས་ལ་ཁབ་ཙམ་གྱི་སྲོག་ཤིང་བཙུགས་ཏེ། རྒྱ་ཤུག་གི་ལོ་མ་ཙམ་གྱི་གདུགས་བྱས་ནས། ནས་ཀྱི་འབྲུ་ཙམ་གྱི་སྐུ་གཟུགས་བྱས་ལ། ཡུངས་འབྲུ་ཙམ་གྱི་རིང་བསྲེལ་བཅུག་ན། དེ་ནི་དེ་བས་བསོད་ནམས་ཆེའོ་ཞེས་ང་སྨྲའོ། །དེ་ཅིའི་ཕྱིར་ཞེ་ན། ཀུན་དགའ་བོ་དེ་བཞིན་གཤེགས་པ་ནི་ཡེ་ཤེས་དཔག་ཏུ་མེད་པ་སོགས་རྒྱ་ཆེར་གསུངས་པ་དང༌། གཞན་ཡང༌། སེམས་ཅན་རྣམས་ལ་ཉིན་རེ་བཞིན། །བསྐལ་པ་གངྒཱའི་བྱེ་མ་སྙེད། །ལྷ་ཡི་ཟས་གོས་བྱིན་པ་བས། །དགེ་བསྙེན་གཅིག་ལ་ཟས་གཅིག་བྱིན། །དེ་བས་བསོད་ནམས་གྲངས་མེད་སྐྱེད། །དགེ་སློང་དད་པའི་རྗེས་འབྲང་དང༌། །རྒྱུན་ཞུགས་ཕྱིར་འོང་ཕྱིར་མི་འོང༌། །དགྲ་བཅོམ་རང་རྒྱལ་བར་དུ་སྦྱར། །ལ་ལས་ཕྱོགས་བཅུའི་རྡུལ་སྙེད་ཀྱི། །རང་རྒྱལ་རྣམས་ལ་ཉིན་རེ་བཞིན། །བསྐལ་པ་གངྒཱའི་བྱེ་མ་སྙེད། །ལྷ་ཡི་ཟས་གོས་བྱིན་པ་བས། །གང་གི་སངས་རྒྱས་སྒྲ་ཐོས་སམ༑ ༑སངས་རྒྱས་སྐུ་གཟུགས་བྲིས་པའམ། །འཇིམ་པ་ལས་བྱས་མཐོང་བ་ཡང༌། །དེ་བས་བསོད་ནམས་ཆེས་ལྷག་ན། །སྐུ་མཐོང་ཐལ་མོ་སྦྱར་བའམ། །བསྔགས་པ་ཚིག་གཅིག་ཙམ་བརྗོད་དམ། །མཆོད་པ་བྱེད་པ་ལྟ་ཅི་སྨྲོས། །ཞེས་དང༌། མཆོད་རྟེན་དང་ནི་རི་མོ་དང༌༑ ༑སྐུ་གཟུགས་བྱེད་དུ་གཞུག་པ་དང༌། །མཆོད་དང་བཀུར་སྟི་བྱ་བའི་ཕྱིར། །གང་དག་མཚན་ནི་དྲན་བྱེད་པ། །བྱང་ཆུབ་ཕྱིར་ནི་གནས་པ་རྣམས། །ཐམས་ཅད་ཐར་པ་ཐོབ་པར་འགྱུར། །ཞེས་དང༌། བདེ་གཤེགས་རིང་བསྲེལ་ལ་ནི་ཅུང་ཟད་དང༌། །སིལ་སྙན་གཅིག་བརྡུང་བ་ཡི་སྒྲ་ཕྱུང་ངམ། །མེ་ཏོག་གཅིག་ཙམ་གྱིས་ནི་མཆོད་པ་དང༌། །བདེ་གཤེགས་གཟུགས་དག་རྩིག་ངོས་བྲིས་པ་ལ། །འཁྲུགས་བཞིན་པ་ཡི་སེམས་ཀྱིས་མཆོད་ན་ཡང༌། །དེ་དག་རིམ་གྱིས་སངས་རྒྱས་བྱེ་བ་མཐོང༌། །མཆོད་རྟེན་དག་ལ་གང་གིས་ཐལ་མོ་སྦྱར། །ཡོངས་སུ་ཚང་བའམ་ཐལ་མོ་ཡ་གཅིག་གམ། །ཡང་ན་མགོ་བོ་སྐད་ཅིག་བཏུད་པ་དང༌། །དེ་བཞིན་ལན་གཅིག་ལུས་ཀྱང་བཏུད་པ་དང༌། །གང་གིས་རིང་བསྲེལ་གནས་པ་དེ་དག་ལ༑ ༑གཡེང་བའི་སེམས་ཀྱིས་ཕྱག་འཚལ་སངས་རྒྱས་ཞེས། །ཚིག་གཅིག་ལན་འགའ་བརྗོད་པར་བྱས་པ་ཡང༌། །དེ་དག་ཀུན་གྱིས་བྱང་ཆུབ་མཆོག་འདི་འཐོབ། །ཅེས་དང༌། གང་ཞིག་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ལ། །བསྐལ་པ་བྱེ་བ་གཞལ་ཡས་བསྟི་བསྟང་བྱེད་པ་བས། །གང་ཞིག་ཕྱི་དུས་མི་བཟོད་བསྐལ་པ་འདི་ལ་ནི། །མཆོད་རྟེན་ཕྱག་འཚལ་དེ་ཡི་བསོད་ནམས་ཆེས་མང་ངོ༌། །ཞེས་དང༌། མཁས་པ་གང་གིས་སངས་རྒྱས་མཆོད་རྟེན་ལ༑ ༑དགའ་བའི་སེམས་ཀྱིས་གོམ་པ་གཅིག་བོར་བ། །འཛམ་བུའི་ཆུ་ཀླུང་གསེར་སྲང་འབུམ་ཕྲག་སྙེད། །དེ་ནི་དེ་དང་མཚུངས་པ་ཡོད་མ་ཡིན། །ཞེས་དང༌། སུ་ཞིག་དད་པས་ཐུབ་པའི་མཆོད་རྟེན་ནམ། །སྐུ་གཟུགས་དག་ལ་སྐོར་བ་བྱེད་པ་དེ། །ཕྱི་མའི་ཚེ་ན་དགྲ་ཆེན་རྣམས་ཀྱིས་བཏུད། །བཟང་པོའི་སྣོད་འགྱུར་ཡོན་ཏན་རྣམས་དང་ལྡན། །ཞེས་དང༌། སུ་ཞིག་དགའ་བའི་སེམས་ཀྱིས་མེ་ཏོག་བླང༌། །དད་བསྐྱེད་འཇིག་རྟེན་མགོན་ལ་ཆར་དུ་གཏོར༑ ༑དེ་ནི་མི་ཡི་འཇིག་རྟེན་བསོད་ནམས་ལྡན། །རྒྱལ་སྲིད་གནས་ནས་རྒྱལ་བ་མཆོད་པར་འགྱུར། །ཞེས་དང༌། གང་ཞིག་སྤོས་ཆུང་ཡུངས་འབྲུ་ཙམ་བླངས་ཏེ། །བཅོམ་ལྡན་མཆོད་རྟེན་རྣམས་ལ་བདུག་བྱེད་པ། །དེ་ནི་བསོད་ནམས་ལྡན་ཞིང་ཕྱོགས་ཀུན་ཏུ། །ནད་མེད་གྱུར་ཅིང་བློ་བརྟན་བག་ཡོད་ལྡན། །སྤྱད་པ་རྣམ་པར་སྤྱོད་ཚེ་མྱ་ངན་འདུལ། །སྐྱེ་བོ་མང་པོ་དགའ་ཞིང་ཡིད་དུ་འོང༌། །རྒྱལ་པོ་འཐོབ་ནས་རྒྱལ་བ་མཆོག་བཀུར་འགྱུར། །ཞེས་དང༌༑ སངས་རྒྱས་མཆོད་རྟེན་མར་མེ་གཅིག་ཕུལ་ན། །འདི་ནས་བཟུང་སྟེ་སྲིད་པའི་རྩེ་མོའི་བར། །སངས་རྒྱས་ཞིང་ནི་འཛམ་བུའི་གསེར་གྱིས་གང༌། །དེ་འདྲའི་དཔལ་དེ་ཟད་པར་བྱ་མི་ནུས། །ཞེས་དང༌། ཐུབ་དབང་མཆོད་རྟེན་བྱི་དོར་བྱས་པ་ཡིས། །ཤིན་ཏུ་ལྟ་ན་སྡུག་ཅིང་མིག་ཏུ་མཛེས། །བྱད་བཞིན་བཟང་ཞིང་པདྨོའི་མདོག་དང་ལྡན། །སྲིད་པའི་སྐྱོན་རྣམས་དང་ཡང་འབྲལ་བར་འགྱུར། །ཞེས་སོགས་མདོ་སྡེ་རྣམས་ལས་རྒྱ་ཆེར་གསུངས་ཤིང༌། ཁྱད་པར་སྐྱབས་ཀུན་འདུས་པའི་སྙིང་པོ་རྗེ་བཙུན་བླ་མ་མཆོག་གི་གདུང་རྟེན་ནི་གཞན་དག་ལས་ཀྱང་ཁྱད་པར་དུ་འཕགས་ཏེ། དགོངས་འདུས་ལས། དོན་དང་ལྡན་པའི་མཁས་པ་ལ། །དུས་གསུམ་དུས་ནི་ཐམས་ཅད་དུ། །ཕྱོགས་བཅུའི་ཞིང་ན་བཞུགས་པ་ཡི། །བདེ་གཤེགས་རྒྱལ་བ་ཀུན་བྱོན་ནས། །བསྔགས་དང་འདུན་པས་ཕྱག་མཛད་དོ། །ཞེས་དང༌། གསང་འདུས་ལས། ཁམས་རྣམས་དང་ནི་ཕྲིན་ལས་དག །རང་བཞིན་མཉམ་པ་ཉིད་ཀྱི་ཕྱིར། །བླ་མ་སངས་རྒྱས་ཀུན་དང་མཉམ། །འགྲོ་བ་གང་ལ་ལམ་སྟོན་ཕྱིར། །སངས་རྒྱས་ཉིད་ལས་མཆོག་ཏུ་འཕགས། །ཞེས་དང༌། དུས་གསུམ་སངས་རྒྱས་ཀུན་མཆོད་པས། །བླ་མའི་བ་སྤུ་ཉག་རེ་ལ། །མར་གྱི་ཐིགས་པ་གཅིག་བྱུག་ན། །དེ་ཡི་བསོད་ནམས་ཁྱད་པར་འཕགས། །ཞེས་དང༌། སྔ་མ་ལས། དེས་ན་སངས་རྒྱས་སྟོང་ཕྲག་ལ། །བསྐལ་པ་སྟོང་དུ་མཆོད་བྱས་པས༑ ༑བླ་མའི་བ་སྤུ་ཁུང་རེ་ལ། །ཙནྡན་ཐིགས་པ་གཅིག་བྱུག་པའི། །སྟོང་ཕྲག་ཆར་ཡང་ཕོད་པ་མིན། །ཞེས་དང༌། ཀུན་ཏུ་ཁ་སྦྱོར་གྱི་རྒྱུད་ལས། གང་ཕྱིར་ཕྱོགས་བཅུའི་སངས་རྒྱས་དང༌༑ ༑བྱང་ཆུབ་སེམས་མཆོད་བསོད་ནམས་ལས། །བླ་མའི་བ་སྤུའི་ཁུང་གཅིག་མཆོག །དེ་ཕྱིར་སློབ་དཔོན་མཆོད་བྱེད་པ། །སངས་རྒྱས་བྱང་ཆུབ་སེམས་དཔས་གཟིགས། །ཞེས་དང༌༑ དུས་འཁོར་རྩ་རྒྱུད་ལས། བླ་མ་འདས་པའི་ལོ་ཟླ་ཚེས་གྲངས་དག །ངེས་པར་བཟུང་སྟེ་མཆོད་པ་བྱས་གྱུར་ན། །བསྐལ་པར་བསགས་པའི་སྡིག་ཆེན་རབ་བཅོམ་ནས། །ཤིན་ཏུ་མི་བཟད་གཤིན་རྗེའི་གྲོང་ལས་ཐར། །ཞེས་སོགས་མདོ་དང་རྒྱུད་སྡེ་ཀུན་ལས་གནས་སྐབས་དང་མཐར་ཐུག་གི་ཕན་ཡོན་དང་དགོས་པ་ཚད་མེད་པར་གསུངས་ཤིང༌། བྱེ་བྲག་དེང་སང་ལྟ་བུའི་དུས་ཀྱི་རྒུད་པ་ཞི་ཞིང༌། བསྟན་འགྲོའི་བདེ་སྐྱིད་འཕེལ་བའི་སྒོ་ཁྱད་པར་དུ་འཕགས་པའང་ཡིན་ཏེ། བཀའ་བརྒྱད་ཡོངས་རྫོགས་ཀྱི་རྒྱུད་ཆེན་གསང་བ་འདུས་པ་ལས༑ རྟེན་འདི་ཇི་སྲིད་གནས་ཀྱི་བར། །དེ་སྲིད་སངས་རྒྱས་བསྟན་པ་རྒྱས། །འགྲོ་བ་ཀུན་འདུལ་ལས་སྒྲིབ་སྦྱོང༌། །བསོད་ནམས་ཕུན་ཚོགས་ཡོངས་རྫོགས་ཤིང༌། །རྒྱུ་སྦྱོར་བཞེངས་མཁན་མ་ལུས་ཀུན། །ཚེ་འདིར་བཀྲ་ཤིས་ཚེ་རིང་འཕེལ། །ཕྱི་མ་ཞིང་ཁམས་རྣམ་དག་འཐོབ། །ཡུལ་ཕྱོགས་རྒྱལ་ཁམས་བཀྲ་ཤིས་འབྱུང༌། །ཐབས་མཆོག་ལོངས་རྫོགས་རྨད་བྱུང་བའོ། །བསྟན་པའི་རིམ་གྲོ་དེ་ཁོ་ན། །དང་དུ་ལོངས་ཤིག་བསམ་པ་འགྲུབ། །ཅེས་དང༌། བྱང་གཏེར་མེ་སྒྲོམ་མ་ལས། སེམས་ཅན་བདེ་སྐྱིད་རྟེན་ལ་ཡོད། །ཅེས་དང༌། པདྨའི་ཞལ་ལུང་ལམ་རིམ་ཡེ་ཤེས་སྙིང་པོ་ལས། གཞན་ཡང་བོད་ཁམས་ཐམས་ཅད་ལ། །བདེ་སྐྱིད་བཀྲ་ཤིས་འབྱུང་འདོད་ན། །མེས་དབོན་གསུམ་གྱིས་བཞེངས་པ་ཡི། །གཙུག་ལག་ཁང་རྣམས་ཐམས་ཅད་དང༌། །སྒྲུབ་པའི་གནས་རྣམས་ཉམས་པ་གསོ། །དགེ་འདུན་རྣམས་ཀྱི་རྟེན་བཞུགས་དང༌། །ནུས་ལྡན་རབ་གནས་ཡང་ཡང་འཐོར། །ཕྱག་མཆོད་བཀུར་སྟི་རྒྱ་ཆེར་བྱ། །སྐུ་གསུང་ཐུགས་ཀྱི་རྟེན་བཞེངས་ལ། །དུས་སྟོན་བཙུགས་ཤིང་སྡེ་སྣོད་བཤད༑ ༑གནས་ཆེན་བྱིན་འབེབས་ཆོ་ག་དང༌། །བདུད་རྩི་སྨན་གྱི་སྒྲུབ་པ་དང༌། །ཚོགས་མཆོད་རྡོ་རྗེའི་གླུ་གར་བྱ། །ཞེས་གསུངས་པ་བཞིན་ནོ། །སྨྲས་པ། གང་གི་རང་བཞིན་སྤྲོས་མཚན་ཀུན་བྲལ་ཡང༌། །གདུལ་བྱའི་མོས་ངོར་སྣ་ཚོགས་ཅིར་ཡང་སྟོན། །འགྲོ་སྨིན་ཐབས་མཁས་སྒོ་འཕར་བསམ་མི་ཁྱབ། །ཡིད་བཞིན་ནོར་ལྟར་རྟོག་མེད་ལྷུན་གྲུབ་རྨད། །དེ་སླད་འགྲོ་སེམས་དག་པའི་བཻཌཱུར་གཞིར། ལྷ་དབང་ལུས་ཀྱི་བཀོད་པ་སྣང་བ་བཞིན། བཟོ་སྐྱེ་མཆོག་དང་སྣ་ཚོགས་སྤྲུལ་པའི་གར། །འགོག་མེད་འཆར་འདི་རྟེན་ཅིང་འབྲེལ་འབྱུང་མཐུ། །ཡེ་ཤེས་གཅིག་གིས་སྲིད་ཞིའི་དངོས་ཀུན་འཆིང༌། །གང་དང་སུ་འབྲེལ་བྱང་ཆུབ་ལམ་སྣ་འདྲེན༑ ༑ཕན་བདེར་སྦྱིན་ལ་མཛད་པ་གཅིག་ཏུ་མཐུན། །དམན་མཆོག་འཛིན་པ་བྱིས་བློའི་སྐྱོན་དུ་ཟད། །དེ་སླད་རྒྱལ་ཀུན་ཡབ་གྱུར་མཁྱེན་པའི་གཏེར། །དངོས་ཡིན་སྙམ་དུ་མི་ལྡོག་དད་པ་ཡིས། །སྒོ་གསུམ་རྩོལ་བ་དོན་ཡོད་མཛོད་ཅིག་དང༌། །མི་བསླུ་ངེས་པ་རྒྱལ་བཀའ་དཔང་པོར་ཆེ། །འདིར་འབད་དགེ་ཚོགས་རྨད་བྱུང་མཐོ་རིས་ཀླུང༌། །འཁོར་གསུམ་རྟོག་པའི་རྙོག་མས་སྦགས་མིན་པར། །བྱང་ཆེན་རྒྱ་མཚོར་མཉམ་པ་ཉིད་གྱུར་པའི། །ཡོངས་བསྔོ་རྒྱལ་བ་དགྱེས་པའི་ལམ་གྱུར་ཅིག །ཡིད་ཅན་ཕན་དང་བདེ་བའི་པདྨོའི་ཚལ། །ཅི་དགར་བཞད་མཛད་རྒྱལ་བསྟན་ཉིན་མོར་བྱེད། །ལོག་རྟོག་དགྲ་གཅན་ལག་གིས་སྒྲིབ་མིན་པར། །བཤད་སྒྲུབ་སྣང་བས་ས་གསུམ་ཁྱབ་གྱུར་ཅིག །ཁྱད་པར་སྔ་འགྱུར་བརྒྱུད་པའི་ཁྱད་ནོར་ཕུལ། །རྣམ་གསུམ་ཡོ་གའི་བསྟན་མཆོག་མ་ཎི་ཀ །འགྲོ་བསོད་རྒྱལ་མཚན་རྩེ་མོར་རྟག་བརྟན་པས། །སྙིགས་ལྔའི་རྒུད་པ་མིང་གི་མཐར་བྱེད་ཤོག །སྡིག་སེམས་རང་གཟུགས་འཁྲུལ་པའི་གཞན་དབང་ཅན། །གྲོང་ཁྱེར་དྲུག་གི་བཙོན་རར་ཆུད་པ་རྣམས། །རང་སྣང་ལོག་པའི་འཇིགས་ཀུན་གཏན་སྤངས་ནས། །དགའ་བདེར་སྤྱོད་བཞིན་ཀུན་མཁྱེན་མངོན་བྱེད་ཤོག །ཁྱད་པར་དུ་ཡང་འཇམ་མགོན་ཆོས་ཀྱི་རྗེ། །མཚུངས་མེད་བླ་མའི་ཐུགས་དགོངས་ཡོངས་རྫོགས་ཤིང༌། །ངོ་མཚར་སྤྲུལ་པའི་སྣང་བ་གསར་པ་ཡིས། །རིས་བྲལ་བསྟན་འགྲོའི་དགའ་སྟོན་སྤེལ་བྱེད་ཤོག །ལེགས་བྱས་འདི་ལ་འབྲེལ་བཅས་སྐྱེ་དགུའི་ཚོགས༑ ༑ཚེ་འདིར་མི་མཐུན་ཉེས་བརྒྱའི་གཡུལ་ལས་རྒྱལ། །སྐྱེ་ཀུན་དགེ་བའི་བཤེས་དང་མི་འབྲལ་བར། །དཀར་པོའི་རིགས་ཀྱི་ནུས་པ་ཡོངས་རྫོགས་ཤོག །བདག་ཀྱང་ཞིང་ཁམས་ཁྱད་འཕགས་ཤམ་བྷ་ལར། །རྩ་བརྒྱུད་བླ་མ་བཞུགས་པའི་ཕྲིན་ལས་པར། །གྱུར་ནས་ནག་པོའི་ཕྱོགས་ཀུན་ཚར་བཅད་ནས། །གསང་མཆོག་རྒྱལ་པོའི་གོ་འཕང་མངོན་བྱེད་ཤོག༑ བཀྲ་ཤིས་གང་ཞིག་ཆོས་ཉིད་འགྱུར་བ་མེད། །བཀྲ་ཤིས་ཡོན་ཏན་བྱེ་བའི་རང་བཞིན་ཁམས། །བཀྲ་ཤིས་རྟག་པ་དམ་པའི་བདེན་བྱིན་གྱིས། །བཀྲ་ཤིས་སྣང་བས་ཕྱོགས་མཐར་ཁྱབ་གྱུར་ཅིག །དགེ་ལེགས་ངོ་མཚར་འབུམ་གྱི་སྤྲིན་ཆེན་ལས། །དགེ་མཚན་ཕན་བདེའི་ཆར་རྒྱུན་རྟག་པར་འཇོ། །དགེ་ལེགས་སྙན་པའི་འབྲུག་སྒྲས་ཕྱོགས་ཀུན་ཁྱབ། །དགེ་མཚན་སྲིད་ཞིའི་ཁོངས་ན་སྙན་གྱུར་ཅིག །ཅེས་འཇམ་མགོན་བླ་མའི་གདུང་རྟེན་རྣམ་གཉིས་ཀྱི་དཀར་ཆག་མདོར་བསྡུས་པ་འདི་ཡང༌། དམ་པའི་ཡོན་ཏན་མཐའ་དག་རྫོགས་པའི་ཉེ་གནས་བླ་མ་རིན་པོ་ཆེ་ཆོས་དབྱིངས་འོད་གསལ་ནས་གསུང་གིས་བསྐུལ་བ་བཞིན། ཤཱཀྱའི་དགེ་ཚུལ་འགྱུར་མེད་པདྨ་རྣམ་རྒྱལ་ལམ། འཇམ་དབྱངས་བློ་གྲོས་རྒྱ་མཚོར་འབོད་པས་རང་གནས་ཞེ་ཆེན་བསྟན་གཉིས་དར་རྒྱས་གླིང་དུ་སུག་བྲིས་སུ་བགྱིས་པ། སྐྱེ་ཀུན་བླ་མ་མཆོག་གི་རྗེས་སུ་འཛིན་པའི་རྒྱུར་གྱུར་ཅིགམངྒལཾ། དགེའོ། །དགེའོ། །དགེའོ།། །།
༄༅། །རྒྱུན་གྱི་སྨོན་ལམ་ནར་མར་བྱ་བ་རིན་པོ་ཆེའི་ཤིང་རྟ་ཞེས་བྱ་བ་བཞུགས་སོ། །
གང་ལ་ཉེས་པའི་དྲི་མ་མི་མངའ་ཞིང༌། །ཕུལ་བྱུང་ཡོན་ཏན་བྱེ་བའི་དཔལ་གྱིས་མཛེས༑ ༑འགྲོ་ལ་ཕན་བདེའི་ལམ་བཟང་སྣང་མཛད་པའི། །སྐྱབས་མཆོག་རྣམས་ལ་གུས་པས་ཕྱག་འཚལ་ལོ། །དངོས་སུ་འབྱོར་དང་ཡིད་ཀྱིས་རྣམ་སྤྲུལ་པའི། །སྲིད་ཞིའི་འབྱོར་ཚོགས་མ་ཚང་མེད་པའི་སྤྲིན། །བདག་ལུས་ཕུང་ཁམས་དུས་གསུམ་དགེ་རྩར་བཅས། །ཡོན་གནས་དམ་པ་རྣམས་ལ་འབུལ་གྱིས་བཞེས། །ཐོག་མེད་དུས་ནས་མ་རིག་གཟུང་འཛིན་མཐུས༑ ༑སྲིད་པའི་འབྲོག་དགོན་སྟུག་པོར་འཁྱམས་གྱུར་ཚེ། །བྱང་ཆུབ་མཆོག་ལ་སྒྲིབ་པའི་ལས་བསགས་ཀུན། །གནོང་འགྱོད་དྲག་པོས་མཐོལ་བཤགས་བཟོད་པར་བཞེས། །ཚོགས་གཉིས་རང་བཞིན་ཕན་བདེ་འབྱུང་བའི་གཞི། །འཕགས་དང་སོ་སྐྱེའི་རྣམ་དཀར་དགེ་བའི་ཚོགས། །བྱས་དང་བྱེད་འགྱུར་དེ་བཞིན་བགྱིད་ཀུན་ལ། །རབ་དྭངས་བློ་ཡིས་རྣམ་ཀུན་རྗེས་ཡི་རང༌། །ལས་ཉོན་འདུ་བ་འཁྲུག་པའི་རྐྱེན་དབང་གིས། །སྡུག་བསྔལ་གསུམ་གྱི་ཟུག་རྔུས་མནར་བའི་འགྲོར། །གང་འདུལ་དམ་ཆོས་བདུད་རྩིའི་སྨན་ཆེན་པོ། །སྨན་རྒྱལ་དམ་པ་རྣམས་ཀྱིས་སྩལ་དུ་གསོལ། །རྒྱལ་རྣམས་ཆོས་དབྱིངས་ཞི་ལ་གཞོལ་མིན་པར། །འགྲོ་ལ་ཕན་ཕྱིར་གཟུགས་ཀྱི་སྐུར་བཞེངས་ནས། །ཇི་སྲིད་འཁོར་མཐས་གཏུགས་པ་དེ་སྲིད་དུ། །གཞོམ་བྲལ་རྡོ་རྗེ་ལྟ་བུར་བརྟན་པར་མཛོད། །འདིས་མཚོན་བདག་གཞན་དུས་གསུམ་དགེ་ཚོགས་རྣམས། །འཁོར་གསུམ་དམིགས་པའི་མཚན་མས་ཡོངས་བཏང་སྟེ། །མཁྱེན་བརྩེའི་མངའ་བདག་སྲས་བཅས་རྒྱལ་རྣམས་ཀྱི། །དགོངས་པ་ཇི་བཞིན་བྱང་ཆུབ་ཆེན་པོར་བསྔོ། །འགྲོ་ལ་བདེ་སྐྱིད་མ་ལུས་འབྱུང་བའི་གཞི། །ཀུན་མཁྱེན་རྒྱལ་བའི་བསྟན་པ་རིན་པོ་ཆེ། །རྒོལ་ངན་ཀླ་ཀློའི་དཔུང་གིས་མི་བརྫི་བར། །སྲིད་མཐའི་བར་དུ་ཡར་ཟླ་ལྟར་རྒྱས་ཤོག །གངས་ལྗོངས་བཤད་རྒྱུན་འདེགས་པའི་ཀ་ཆེན་བཅུའི། །རིང་ལུགས་མ་ཉམས་འོ་མའི་ཆུ་གཏེར་ཆེ། །ལུང་རིགས་རླབས་ཕྲེང་གཡོ་བའི་འཛུམ་ཟེར་ལ། །བློ་གསལ་ངང་མོའི་ཚོགས་ཀྱིས་རྩེན་བྱེད་ཤོག །ཤིང་རྟ་ཆེ་བརྒྱད་རིང་ལུགས་མ་ཎི་ཀ། སྒྲུབ་བརྒྱུད་རྒྱལ་མཚན་རྩེ་མོར་རྟག་བརྟན་པས། །གྲུབ་གཉིས་འདོད་དགུའི་གྲུ་ཆར་འཇོ་བ་ཡིས། །ས་འདི་འཕུར་འགྲོའི་ཞིང་བཞིན་འབྱོར་བར་ཤོག །ཁྱད་པར་སྔ་འགྱུར་རིང་ལུགས་ཉིན་མོར་བྱེད། །འགྲོ་བསོད་ཡངས་པའི་མཁའ་ལ་རྟག་འཆར་ཞིང༌། །གྲོལ་བ་དྲུག་ལྡན་ཕྲིན་ལས་འོད་སྟོང་གིས། །རིག་འཛིན་རྣམ་བཞིའི་པད་ཚལ་མཛེས་བྱེད་ཤོག །ཕྱོགས་དང་རིས་མེད་ཡོངས་འཛིན་དམ་པ་རྣམས། །ཞབས་པད་བསྐལ་བརྒྱའི་བར་དུ་རྟག་བརྟན་ངོས། །འཁོར་ལོ་གསུམ་གྱི་ཕྲིན་ལས་རྨད་པོ་ཆེས། །བསྟན་པ་རིན་ཆེན་ཕྱོགས་བརྒྱར་རྒྱས་བྱེད་ཤོག །ཁྱད་པར་བདག་ལ་སྡོམ་གསུམ་འབོགས་པ་ཡི། །ཡོན་གནས་དམ་པ་སྐུ་དྲིན་ཆེ་ལྡན་པ། །སྔ་རབས་འདས་པ་རྣམས་ཀྱི་ཐུགས་དགོངས་མཆོག །ཟག་མེད་ཆོས་དབྱིངས་ཆེན་པོར་རྫོགས་བྱེད་ཤོག །ཞལ་བཞུགས་རྣམས་ཀྱང་སྐུ་ཚེ་རབ་བརྟན་ཞིང༌༑ ༑ངོ་མཚར་སྙན་གྲགས་ཆེན་པོས་ས་སྟེང་ཁྱབ། །བཤད་སྒྲུབ་ཕྲིན་ལས་ཟབ་མོས་འཛམ་གླིང་ཁྱོན། །ཡོངས་ཁྱབ་ཐུགས་ཀྱི་བཞེད་དོན་ཀུན་འགྲུབ་ཤོག །དམ་ཚིག་གཅིག་པའི་རྡོ་རྗེའི་མཆེད་ལྕམ་རྣམས། །བར་ཆད་བདུད་དགྲའི་དཔུང་གིས་མི་བརྫི་བར། །བསྙེན་སྒྲུབ་རྣམ་པ་བཞི་ཡི་གསེང་ལམ་ནས། །གདོད་མའི་གསང་མཆོག་ཚེ་འདིར་འགྲུབ་པར་ཤོག ༑རི་ཀུན་སྤང་བ་བསམ་གཏན་སྡེ་ཡིས་ཕྱུག །ཀླུང་ཀུན་ཀློག་པ་ཐོས་བསམ་གྲྭ་ཡིས་འབྱོར༑ ༑ཀུན་ཀྱང་ཕྱོགས་རིས་སྡེ་འཁྲུགས་རྩོད་པ་བྲལ། །བསླབ་གསུམ་ཡོན་ཏན་ཉིན་བཞིན་གོང་འཕེལ་ཤོག །གཙུག་ལག་ཁང་རྣམས་སྐུ་གཟུགས་མཆོད་རྟེན་དང༌། །རིན་ཆེན་གླེགས་བམ་བྱེ་བས་མཛེས་གྱུར་ཅིང༌། །དེར་ཡང་ཕུལ་བྱུང་མཆོད་པའི་སྤྲིན་དང་བཅས༑ ༑ཀློག་དང་དེ་སེམས་པས་ཀྱང་མཛེས་གྱུར་ཅིག །རབ་ཏུ་བྱུང་རྣམས་རྙེད་བཀུར་འཕེལ་འགྱུར་ཞིང༌། །དེར་ཡང་མ་ཆགས་ངེས་འབྱུང་བརྩོན་འགྲུས་ཀྱིས། །ཚུལ་ཁྲིམས་ཕུང་པོ་ཡོངས་སུ་དག་པ་དང༌། །ཐོས་བསམ་བསྒོམ་གྱི་བྱ་བས་འདའ་གྱུར་ཅིགཐོས་མང་ཚུལ་ཁྲིམས་ནོར་གྱིས་ཕྱུག་པ་དག །དེང་ནས་བག་ཡོད་དབེན་པའི་གནས་ཐོབ་ནས། །རྣམ་གཡེང་འདུ་འཛིའི་དགྲ་བོ་ཕམ་བྱས་ཏེ། །ཟབ་མོའི་ལམ་ལ་མཉམ་པར་འཇོག་པར་ཤོག ༑རིག་སྔགས་འཆང་རྣམས་དམ་ཚིག་རྣམ་དག་ངོས། །དབང་བཞིའི་ལམ་ཁྱེར་བསྐྱེད་རྫོགས་རྫོགས་པ་ཆེར། །བརྩོན་པའི་འབྲས་རྟག་དུས་ལས་ཡོལ་མིན་པར། །ལས་དང་དངོས་གྲུབ་ཐོགས་མེད་འགྲུབ་པར་ཤོག །དད་པའི་མྱུ་གུ་གསར་དུ་འཁྲུངས་གྱུར་ཀྱང༌། །མང་ཐོས་སྙེ་མའི་ཁུར་གྱིས་ལྕི་མིན་རྣམས། །བཤེས་གཉེན་དེད་དཔོན་མཆོག་དང་འཕྲད་གྱུར་ནས། །ཟབ་མོའི་ལམ་ལ་གོལ་འཆུག་མེད་པར་ཤོག །ཟབ་གཏེར་སྤྱོད་རྣམས་མ་ཧཱ་གུ་རུ་ཡི། །བཀའ་ལུང་རྡོ་རྗེའི་རྒྱ་ལས་འདའ་མིན་པར། །ཕྱི་ནང་གསང་བའི་རྟེན་འབྲེལ་ལེགས་འགྲིགས་ནས། །གངས་ལྗོངས་ཕན་བདེའི་སྒོ་བརྒྱ་འབྱེད་པར་ཤོག །དེ་མཐུས་ཡངས་པའི་རྒྱལ་ཁམས་ཐམས་ཅད་དུ། །ཆར་ཆུ་དུས་བབས་ལོ་ལེགས་ཕྱུགས་འཕེལ་ཞིང༌༑ ༑ནད་མུག་མཚོན་འཁྲུགས་དུས་ཀྱི་རྒུད་ཀུན་ཞི། །རྫོགས་ལྡན་གསར་པའི་དགའ་སྟོན་རྒྱས་པར་ཤོག །ཁྱད་པར་ས་གཡོས་མེ་དགྲ་འབྱུང་བཞིའི་འཇིགས། །མཐའ་དམག་དུས་འཁྲུགས་མི་རུང་ཐན་ལྟས་རིགས། །གངས་ལྗོངས་བསྟན་དང་འགྲོ་ལ་འཚེ་བྱེད་པ། །མ་ལུས་ཞི་ཞིང་རྩད་ནས་འཇོམས་པར་ཤོག །ས་གཞི་སྐྱོང་རྣམས་ཆོས་ལ་རྟག་གནས་ཤིང༌༑ ༑འབངས་འཁོར་མཐའ་དག་དགེ་བཅུའི་དཔལ་ལ་སྤྱོད། །ཀུན་ཀྱང་ཕན་ཚུན་བྱམས་པའི་སེམས་ལྡན་ཏེ། །འཐབ་དང་རྩོད་པ་འགའ་ཡང་མེད་པར་ཤོག །ཕ་མ་གཉེན་གྲོགས་འཁོར་སློབ་ཡོན་བདག་དང༌། །གནོད་པའི་གདོན་བགེགས་བར་ཆད་འབྱུང་པོ་སོགས། །བདག་ལ་བཟང་ངན་ལས་ཀྱི་འབྲེལ་ཐོབ་ཀུན། །ཚེ་འཕོས་བདེ་བ་ཅན་དུ་སྐྱེ་བར་ཤོག །ཞེ་སྡང་རང་གཟུགས་འབར་བའི་མེ་ཆེན་གྱིས། །ཀུན་ནས་ཉམས་གྱུར་སེམས་དམྱལ་འཇིག་རྟེན་ཡང༌། །བཟོད་དང་སྙིང་རྗེའི་ཆར་རྒྱུན་བསིལ་པོ་ཡིས། །བརླན་བྱས་དེང་ནས་ལྷ་བཞིན་འབྱོར་བར་ཤོག །སེར་སྣའི་དུག་ཆེན་འབར་བའི་སྡང་མིག་གིས། །བལྟས་པས་ཡུལ་གྱི་ཕུན་ཚོགས་བརླག་ནུས་པའི། །གཤིན་རྗེའི་འཇིག་རྟེན་དག་ཀྱང་གཏོང་སེམས་ཀྱིས༑ ༑ལེགས་མཛེས་སྒྲ་མི་སྙན་ལྟར་བདེར་གནས་ཤོག །རྨོངས་པའི་མུན་པ་འཐུག་པོའི་གོ་ར་རུ། །མནར་གཅོད་སྡུག་བསྔལ་དྲག་པོས་ནོན་གྱུར་པའི། །དུད་འགྲོའི་འཇིག་རྟེན་དག་ཀྱང་ཤེས་རབ་ཀྱི། །སྣང་བ་དམ་པས་དེང་ནས་མཛེས་གྱུར་ཅིག །སྐྱེ་རྒ་ན་འཆིའི་ཆུ་བོ་རབ་མེད་དུ། །ཀུན་ནས་བྱིང་གྱུར་རྐང་གཉིས་འགྲོ་རྣམས་ཀྱང༌། །འཕགས་པའི་བདེན་བཞིའི་གྲུ་གཟིངས་བཟང་པོ་ལ། །ཞུགས་ནས་ཐར་པའི་སྐམ་སར་སྙེགས་པར་ཤོག །ཕྲག་དོག་རླུང་གིས་བསྐུལ་བའི་དེ་མ་འདྲོག །མཚོན་ཆའི་ཆད་པས་ཉམས་གྱུར་སྦྱིན་སྐྱེས་ཚོགས༑ ༑དགའ་བའི་ལྷུན་པོ་མཆོག་ལ་གནས་བཅས་ཏེ། །དེང་ནས་འཕགས་པའི་ཡོན་གྱིས་མཛེས་གྱུར་ཅིག །བག་མེད་གཉིད་ལ་ཡོལ་བའི་ལྷ་རྣམས་ཀྱང༌། །བག་ཡོད་འཆི་མེད་རྔ་སྒྲས་ལེགས་བསྐུལ་རྒྱུས། །ཞི་གནས་མུན་པར་འཐོམ་པའི་བསམ་གཏན་ཡང༌། །དེང་ནས་ལྷག་མཐོང་སྣང་བས་མཛེས་གྱུར་ཅིག །མཁའ་མཉམ་འགྲོ་ཀུན་མི་ཁོམ་རྣམས་སྤངས་ཏེ། །ཡང་དག་དགེ་བའི་བཤེས་ཀྱིས་རྗེས་བཟུང་ཞིང༌། །ངེས་འབྱུང་དད་བརྩོན་ཤེས་རབ་སྙིང་རྗེ་སོགས། །དཀར་པོའི་རིགས་ཀྱི་ནུས་པ་རྫོགས་གྱུར་ཅིག །དེ་ཚེ་གསུམ་ལ་སྐྱབས་འགྲོ་ནས་བཟུང་སྟེ། །ཐེག་རྩེ་བླ་མེད་ཨ་ཏི་ཡོ་གའི་བར། །འགལ་མེད་སྟན་ཐོག་གཅིག་ཏུ་ཉམས་བླངས་མཐུས། །ཚེ་དེས་སྲིད་པའི་རྒྱ་མཚོ་བརྒལ་བར་ཤོག །བདག་ཀྱང་སྐྱེ་ཀུན་དགེ་བའི་བཤེས་ཀྱིས་ཟིན། །ཚུལ་གནས་ཐོས་བསམ་སྒོམ་པའི་བློ་གྲོས་ཀྱིས། །དག་པའི་སྣང་བ་དཀར་པོའི་སྒོ་ཕྱེས་ནས། །རིས་མེད་བསྟན་ལ་བྱ་བ་བྱེད་པར་ཤོག །རྣམ་གཡེངས་སྤྲོས་པའི་འཁོར་ལོར་མི་གཡེང་ཤིང༌། །ཆགས་སྡང་ཆོས་བརྒྱད་འདམ་དུ་བྱིང་མིན་པར། །དབེན་པའི་གནས་སུ་མཉམ་པར་འཇོག་པ་ཡིས། །རང་གཞན་དོན་གཉིས་ལྷུན་གྱིས་འགྲུབ་པར་ཤོག །སྐད་ཅིག་ཙམ་ཡང་སྡིག་སེམས་མི་སྐྱེ་ཞིང༌། །ཉིན་མཚན་བརྩོན་པ་ཆོས་ཀྱིས་འདའ་བ་དང༌། །བྱང་ཆུབ་སེམས་ཀྱི་རྟེན་འབྲེལ་རྨད་པོ་ཆེས། །གཞན་སྣང་དབང་འདུས་འགྲོ་དོན་དཔག་མེད་ཤོག །རབ་འབྱམས་རྩ་གསུམ་ལྷ་ཡིས་བྱིན་གྱིས་བརླབས༑ ༑དམ་ལྡན་ཆོས་སྲུང་ལུས་དང་གྲིབ་བཞིན་འགྲོགས། །གང་བརྩམས་རྣམ་བཞིའི་ཕྲིན་ལས་འབད་མེད་འགྲུབ། །ཀུན་ཀྱང་བསྟན་དང་འགྲོ་ལ་སྨན་གྱུར་ཅིག །མཁྱེན་རབ་འཇམ་དཔལ་དབྱངས་ལྟར་ཚད་མེད་ཅིང༌། །བརྩེ་ཆེན་སྤྱན་རས་གཟིགས་ལྟར་མཚུངས་པ་མེད། །ནུས་མཐུ་གསང་བའི་བདག་པོ་ལྟར་གྱུར་ནས། །ཁམས་གསུམ་འཁོར་བ་དོང་ནས་སྤྲུག་པར་ཤོག །གང་དག་བདག་ཉིད་མཐོང་ཐོས་དྲན་དང་རེག །བཟང་ངན་ལས་ཀྱི་འབྲེལ་ཐོབ་གང་ཡིན་པ། །བདག་གི་བྱང་ཆུབ་སྤྱོད་པའི་གྲུ་གཟིངས་ཀྱིས། །ཀུན་ཀྱང་རྣམ་གྲོལ་ས་ལ་འགོད་པར་ཤོག །ནམ་མཁའ་ཇི་སྲིད་སེམས་ཅན་དེ་སྲིད་དེ། །དེ་སྲིད་བདག་ཀྱང་ས་སོགས་འབྱུང་བ་ལྟར། །སེམས་ཅན་ཀུན་གྱི་དོན་རབ་སྒྲུབ་པ་ལ། །སྐད་ཅིག་ཙམ་ཡང་དཀའ་བ་མེད་པར་ཤོག །གང་དག་འགྲོ་རེའི་མདུན་ན་བདག་ལུས་རེ། །མངོན་སྣང་གང་ལ་གང་འདུལ་ཐབས་ཚུལ་གྱིས། །ཀུན་ཀྱང་ཐེག་ཆེན་བཞོན་པ་ལ་བཀོད་ནས༑ ༑སྲིད་ཞིའི་ཆུ་བོའི་ཕ་མཐར་སྒྲོལ་བར་ཤོག །མདོར་ན་རྒྱལ་སྲས་འཇམ་དཔལ་དཔའ་བོ་ཡིས། །འགྲོ་ལ་ཕན་ཕྱིར་ཐུགས་བསྐྱེད་གང་བཞེས་པ། །དེ་ཀུན་བདག་གིས་སྒྲུབ་པའི་གཡར་དམ་མཆོགཚེ་རབས་ཀུན་ཏུ་མི་བསྙེལ་རྟག་བརྩོན་ཤོག །བྱང་ཆུབ་སེམས་ཀྱིས་ཀུན་ནས་བསླངས་པ་ཡིས། །ཁ་ཙམ་མིན་པར་སྙིང་ནས་སྨོན་པའི་འབྲས། གེགས་མེད་འགྲུབ་པར་རྒྱལ་བ་སྲས་བཅས་དང༌། །བླ་མ་མཆོག་གི་མཐུན་འགྱུར་སྩལ་ཏུ་གསོལ། །ཆོས་ཉིད་རྣམ་པར་དག་པའི་བདེན་པ་དང༌། །ཆོས་ཅན་རྒྱུ་འབྲས་བསླུ་མེད་བདེན་པའི་སྟོབས༑ ༑བླ་མ་ལྷག་པའི་ལྷ་ཡི་བཀའ་དྲིན་གྱིས། །ཇི་ལྟར་སྨོན་པ་དེ་བཞིན་འགྲུབ་གྱུར་ཅིག ༑མཁའ་ལ་རིག་འཛིན་བརྒྱུད་པའི་སྤྲིན་ཆེན་འཁྲིགས། །ས་ལ་དམ་ལྡན་སློབ་མའི་འདུ་ཚོགས་རྒྱས། །བར་ན་སྨིན་གྲོལ་འདོད་དགུའི་གྲུ་ཆར་འཇོ། །མཆོག་གསང་བསྟན་པ་དར་སྨིན་བཀྲ་ཤིས་ཤོག །ཅེས་པའང་བསམ་གཏན་གྱི་ཁང་བུ་བཀྲ་ཤིས་འཆི་མེད་གྲུབ་པའི་དགའ་ཚལ་དུ་ངག་མཚམས་ཀྱི་བཅད་རྒྱ་དམ་པོར་ཐོག་མར་ཞུགས་པའི་སྐབས་སུ། ཤཱཀྱའི་བཙུན་པ་འགྱུར་མེད་པདྨ་རྣམ་རྒྱལ་གྱིས་སྣང་གསལ་གྱི་ངོགས་སུ་བྲིས་ཤིང་ལྷག་པའི་བསམ་པས་སྨོན་ལམ་དུ་བགྱིས་པ། དེ་དེ་བཞིན་དུ་འགྲུབ་པར་བླ་མ་རྒྱལ་བ་སྲས་དང་བཅས་པས་བྱིན་གྱིས་བརླབ་ཏུ་གསོལ།། །།
༄༅། །ཨོཾ་སྭསྟི། ཐུབ་ཆེན་འགྲོ་བའི་བླ་མ་གཟི་བརྗིད་ཅན། །མཐོང་ན་མི་མཐུན་མེད་པའི་སྐུ་མངའ་བ། །དྲན་པས་ཡིད་ཀྱི་གདུང་བ་ཀུན་སེལ་བའི། །ཡིད་བཞིན་ནོར་འདྲ་ཁྱེད་ལ་ཕྱག་འཚལ་ལོ། །མགོན་པོ་ཁྱོད་ཀྱི་སྐུ་གཟུགས་མཐོང་བ་དང༌། །རྣམ་ཐར་བཀའ་དྲིན་རྗེས་སུ་དྲན་པ་ཡིས། །རྩེ་གཅིག་གསོལ་བ་འདེབས་པའི་སྐལ་བཟང་བདག །དོན་གཉིས་བསམ་ཀུན་འགྲུབ་པར་བྱིན་གྱིས་རློབས། །སྐྱེ་ཞིང་སྐྱེ་བར་དལ་འབྱོར་རྟེན་ཐོབ་ནས། །མཚུངས་མེད་མགོན་པོ་མཆོག་གི་བསྟན་སྒོར་ཞུགས། །དྲི་མེད་ཚུལ་ཁྲིམས་གསུམ་གྱིས་རྒྱུད་ཕྱུག་ཅིང༌། །ཐོས་བསམ་སྒོམ་པའི་ཡོན་ཏན་རྫོགས་པར་ཤོག །གཞན་དབང་ཆོས་བརྒྱད་ཞགས་པས་བཅིང་མིན་པར། །རང་དབང་དམ་པའི་ཆོས་ལ་སྤྱོད་པ་ཡིས། །དགེ་བའི་བཤེས་གྲོགས་གནས་མལ་འཚོ་ཆས་སོགས། །ཆོས་མཐུན་འབྱོར་པ་དག་ཀྱང་ལྡན་གྱུར་ཅིག །འཁོར་བ་སྡུག་བསྔལ་ཤེས་པའི་ངེས་འབྱུང་དང༌། །འགྲོ་ཀུན་ཕ་མར་གོ་བའི་སྙིང་རྗེའི་ཤུགས། །ཆོས་ཀུན་བདེན་མེད་རྟོགས་པའི་ཤེས་རབ་གསུམ། །བཅོས་མིན་ལྷན་སྐྱེས་རྒྱུད་ལ་མཛའ་གྱུར་ཅིག །ཕྱོགས་ཙམ་གོ་ཚེ་གཞན་ལ་བཤད་འདོད་དང༌། །ཟ་ཟིའི་ཉམས་ལ་མཆོག་འཛིན་རློམ་སེམས་སོགས། །འདིར་སྣང་བདུད་ཀྱི་དབང་དུ་མི་འགྲོ་བར། །དབེན་པའི་གནས་སུ་རང་རྒྱུད་འདུལ་བར་ཤོག །སྔ་འགྱུར་བཀའ་གཏེར་བཀའ་གདམས་ལམ་འབྲས་དང༌། །མར་ཤངས་བཀའ་བརྒྱུད་ཞི་གཅོད་སྦྱོར་བ་དྲུག །རྡོ་རྗེའི་རྣལ་འབྱོར་སྒྲུབ་བརྒྱུད་ཤིང་རྟ་བརྒྱད། །མ་ནོར་སྙིང་པོའི་ལམ་བཟང་རྟོགས་གྱུར་ཅིག །ཕྱོགས་ལྷུང་ཆགས་སྡང་གདོན་གྱིས་རློམ་མིན་པར། །དག་པའི་སྣང་བ་དཀར་པོའི་སྒོ་ཕྱེས་ནས། །ཤིང་རྟའི་ལམ་སྲོལ་སོ་སོར་མ་འདྲེས་གཞུང༌། །འཆད་རྩོད་རྩོམ་གྱིས་སྲིད་མཐར་འཛིན་གྱུར་ཅིག ༑རང་དོན་ཡིད་བྱེད་དུག་ཆུས་བསླད་མིན་པར། །རྟག་པར་གཞན་ཕན་ཁོ་ནའི་བསམ་པ་ཡིས། །རྨད་བྱུང་རྒྱལ་སྲས་སྤྱོད་པ་རྒྱ་མཚོའི་ཚུལ། །སློབ་ལ་དཀའ་བ་མེད་པའི་མཐུ་ཐོབ་ཤོག །གང་དག་འགྲོ་རེའི་མདུན་དུ་བདག་ལུས་ཀྱང༌། །དེ་སྙེད་སྤྲུལ་ནས་ཐེག་གསུམ་བདུད་རྩི་ཡིས། །རབ་བརྟུལ་མཐར་ཐུག་བླ་མེད་གསེང་ལམ་ཆེར། །གདོད་མའི་རྒྱལ་ཐབས་མཆོག་ལ་འགོད་བྱེད་ཤོག །ཚེ་འདིར་མི་མཐུན་ཉེས་བརྒྱའི་གཡུལ་ལས་རྒྱལ། །ཆོས་ལྡན་བགྱི་འོས་མཐའ་དག་གེགས་མེད་འགྲུབ། །འབྲེལ་ཚད་དོན་ལྡན་བསྟན་པའི་སྒྲོན་མེ་སྦར། །དོན་གཉིས་བསམ་ཀུན་ཡིད་བཞིན་འགྲུབ་གྱུར་ཅིག །མཚུངས་མེད་ཆོས་རྗེ་བླ་མའི་ཞབས་པད་བརྟན། །བསྟན་འཛིན་སྡེ་རྒྱས་བཤད་སྒྲུབ་ཕྲིན་ལས་འཕེལ། །འགྲོ་ཀུན་བདེ་སྐྱིད་དགེ་བཅུའི་མངའ་ཐང་རྒྱས། །ཀུན་ཀྱང་རྣམ་བྱང་ཡོན་གྱིས་འབྱོར་གྱུར་ཅིག །བཀྲ་ཤིས་དཔལ་མངའ་སྲས་བཅས་རྒྱལ་རྣམས་ཀྱི། །བཀྲ་ཤིས་བདེན་བྱིན་རྫོགས་ལྡན་སྤྲིན་ཆེན་ལས༑ ༑བཀྲ་ཤིས་ཕན་བདེའི་ནོར་བུའི་གྲུ་ཆར་གྱིས། བཀྲ་ཤིས་སྲིད་ཞིའི་ཁམས་ཀུན་འབྱོར་གྱུར་ཅིག །ཅེས་པའང་ཡོངས་རྫོགས་བསྟན་པའི་མངའ་བདག་སངས་རྒྱས་འཇིག་རྟེན་དུ་བྱོན་པ་ལྟ་བུ་ངེས་པ་དོན་གྱི་རྡོ་རྗེ་འཆང་ཆེན་པོ་རྒྱལ་བས་ལུང་བསྟན་ཀུན་གཟིགས་བློ་གྲོས་མཐའ་ཡས་ཀྱི་ཞལ་སྔ་ནས། འཕགས་པ་ཀླུ་སྒྲུབ་ཀྱི་ཕྱག་བཟོ་འཁྲུལ་མེད་རྒྱ་གར་རྡོ་རྗེ་གདན་གྱི་ནང་རྟེན་ཁྱད་འཕགས་བསོད་ནམས་ཀྱི་སྐལ་བར་ཕེབས་པ་དང་དུས་འགྲིགས་པས་རྟེན་འབྱུང་དགེ་ཞིང༌། རྟེན་འདི་སངས་རྒྱས་དངོས་དང་ཞལ་མི་གཉིས་པ་ཡིན་པས་སྤྱན་སྔར་སྨོན་ལམ་གང་བཏབ་འགྲུབ་ངེས་པས། ད་རེས་ཁྱོད་ཀྱིས་གང་འདོད་ཀྱི་སྨོན་ལམ་ཞིག་ཐོབ་ཅིག་ཅེས་བཀའ་སྩལ་ཐོབ་པ་ལ་བརྟེན་ནས། ཡིད་ལ་གང་ཤར་བཅོས་མེད་དུ་གུས་སློབ་ཤཱཀ་བཙུན་འགྱུར་མེད་པདྨ་རྣམ་རྒྱལ་གྱིས་གསོལ་འདེབས་སྨོན་ལམ་དུ་བགྱིས་པ་འགྲུབ་པའི་མཐུན་འགྱུར་རྗེ་བླ་མ་རིན་པོ་ཆེས་བསྩལ་པའི་སྐལ་བཟང་ཉམས་སུ་མྱོང་བ་ཡིན་ནོ།།
༄༅། །དམ་ཆོས་མཛོད་ལྔ་འཛིན་པའི་སྨོན་ལམ་རྫོགས་ལྡན་སྤྲིན་ཆེན།
ན་མོ་གུ་རུ་བཛྲ་དྷཱ་ར་ཡ། ཡེ་ཤེས་སྐུ་ཅན་མཚན་དཔེའི་གཟི་བྱིན་འབར། །ཡན་ལག་དྲུག་ཅུའི་གསུང་དབྱངས་ཆོས་སྒྲ་སྒྲོགས། །མཁྱེན་གཉིས་ཐུགས་ཀྱིས་ཤེས་བྱའི་ཆོས་ཀུན་གཟིགས། བདེ་མཆོག་བདེ་བའི་རྡོ་རྗེར་ཕྱག་བགྱི་འོ། །བདག་གཞན་ལུས་དང་ལོངས་སྤྱོད་དགེ་རྩར་བཅས༑ ༑ཀུན་བཟང་མཆོད་པའི་སྤྲིན་དུ་ལེགས་དམིགས་ནས། །གདོད་མའི་མགོན་པོ་བློ་གྲོས་མཐའ་ཡས་ལ། །གུས་པས་འབུལ་ལོ་སྐྱེ་ཀུན་རྗེས་འཛིན་མཛོད། །སངས་རྒྱས་ཀུན་དངོས་རྡོ་རྗེ་འཆང་ཆེན་པོར། །ཐ་མལ་མི་རུ་བཟུང་སོགས་ཀུན་རྟོག་ངན། །བཅས་དང་རང་བཞིན་ཉམས་པའི་སྡིག་ལྟུང་ཚོགས། །སྙིང་ནས་བཤགས་སོ་བྱང་ཞིང་དག་གྱུར་ཅིག །རྒྱལ་བའི་རྣམ་འཕྲུལ་མཛད་པ་བསམ་མི་ཁྱབ། །གདུལ་བྱར་ཕན་བདེའི་ཕྲིན་ལས་དཔོག་པར་དཀའ། །འགྲོ་ཁམས་དགེ་སེམས་ཙམ་ཡང་ཁྱོད་ཀྱི་མཐུ། །དེ་སླད་ཀུན་ལ་དགའ་བས་རྗེས་ཡི་རང༌། །གདུལ་བྱའི་ཞིང་ནི་ནམ་མཁའི་མཐའ་དང་མཉམ། །ཀུན་ཀྱང་བདེ་གཤེགས་སྙིང་པོའི་རང་བཞིན་ཕྱིར། །སྣོད་དུ་མ་གྱུར་ཡིད་ཅན་གང་ཡང་མེད། །དེ་སླད་གང་འདུལ་ཆོས་ཆར་སྤྲོ་བར་མཛོད། །འཕེལ་འབྲི་མེད་པར་མཁའ་ཟླ་ཆུ་སྣོད་བཞིན། །གདུལ་བྱའི་ཡུལ་ལ་སྣང་བ་གཟུགས་སྐུའི་ཚོགས། །ནམ་ཡང་ལོག་རྟོག་རྙོག་མས་སྒྲིབ་མིན་པར། །བསྐལ་པ་རྒྱ་མཚོར་རྟག་ཏུ་བརྟན་པར་མཛོད། །འདིས་མཚོན་བདག་གཞན་ལེགས་བྱས་དུས་གསུམ་དགེ། །འཁོར་གསུམ་རྟོག་པའི་དྲི་ཡིས་བསླད་མིན་པར། །རྡོ་རྗེ་འཆང་དབང་འགྲུབ་པའི་རྒྱུར་བསྔོ་ན། །རིགས་བདག་བླ་མའི་གོ་འཕང་མངོན་བྱེད་ཤོག །དེ་མ་ཐོབ་ཀྱི་ཚེ་རབས་ཕྲེང་བ་རུ། །མི་ཁོམ་བརྒྱད་སོགས་གནས་ངན་གཏན་སྤངས་ཤིང༌། །མཐོ་རིས་ཡོན་ཏན་བདུན་གྱི་རྟེན་རྙེད་ནས། །རིགས་བདག་བླ་མ་མཆོག་དང་མི་འབྲལ་ཤོག །གང་གི་རང་ལུགས་ཟབ་རྒྱས་སྙིང་པོའི་བཅུད། །མཛོད་ཆེན་ལྔ་ཡི་ཤིང་རྟའི་ལམ་སྲོལ་དང༌། །འཕྲད་ནས་ཐེ་ཚོམ་ལོག་ལྟ་སྐད་ཅིག་ཀྱང༌། །མི་སྐྱེ་ཐོས་བསམ་སྒོམ་པས་འཛིན་གྱུར་ཅིག །མཛོད་ལྔའི་འཆད་ཉན་འཛམ་གླིང་ཁྱབ་པར་བརྡལ། །དེ་ལ་སྡང་བྱེད་མུ་ཅོར་སྨྲ་བའི་ཚོགས། །བདག་གི་ལུང་རིགས་མཚོན་ཆས་མཐར་བྱས་ནས། ལེགས་བཤད་རྩོམ་པས་སྲིད་མཐར་རྒྱས་བྱེད་ཤོག །སྤང་ཀློག་བྱ་བ་གང་དང་ཅི་བྱེད་ཀྱང༌། །འཇམ་མགོན་བླ་མ་མཆོག་གི་བསྟན་པ་ལ། །རྟག་ཏུ་རི་མོར་བགྱིད་པ་འབའ་ཞིག་ཏུ། །གྱུར་ནས་སྒོ་གསུམ་བདོག་པ་དོན་ལྡན་ཤོག །མེ་ཚོགས་སྤུ་གྲིའི་སོ་ཡང་བརྒལ་ནས་ནི། །ཕྱི་མཐར་ཐུག་གི་བར་དུ་མཆོག་གི་བསྟན། །འཛིན་དང་སྐྱོང་དང་སྲུང་དང་སྤེལ་སོགས་ལ། །ནུས་མཐུ་འཕགས་ཆེན་ཡོངས་དང་མཚུངས་པར་ཤོག །སྤྱོད་ལམ་བཞི་སོགས་གནས་སྐབས་དུས་ཀུན་ཏུ། །སྐད་ཅིག་ཙམ་ཡང་མགོན་ཁྱོད་མི་བསྙེལ་ཞིང༌། །སྐྱེ་འཆི་བར་དོའི་ཚེ་རབས་ཀུན་ཏུ་ཡང༌། །སྒྲིབ་མེད་མངོན་སུམ་བཞིན་དུ་མཐོང་གྱུར་ཅིག །བདག་ནི་འདི་ནས་བྱང་ཆུབ་ཐོབ་བར་དུ། །མགོན་པོ་ཁྱོད་ལས་སྐྱབས་གཞན་རྨི་ལམ་དུའང༌། །མི་འཚོལ་དམ་བཅའ་སྙིང་གི་དཔལ་བེ་རུ། རྟག་ཏུ་བསྟིའོ་འདྲེན་{དྲན}མཆོག་ཆོས་ཀྱི་རྗེ། །ཡེ་ཤེས་གཟིགས་པས་དེང་འདིར་རྗེས་དགོངས་སྟེ། །རྡོ་རྗེའི་ཚེ་དང་མི་འཇིགས་སྤོབས་པ་དང༌། །ཕྱོགས་ལས་རྣམ་རྒྱལ་གྲུབ་པའི་དགེ་མཚན་གྱིས། །མཛོད་ལྔའི་བསྟན་ལ་སྲི་ཞུ་འགྲུབ་བྱིན་རློབས། །རྒྱལ་བས་ལུང་བསྟན་རྒྱལ་བའི་མཛད་པ་ཅན། །རྒྱལ་མཆོག་གང་གིས་ཆོས་མཛོད་གཉེར་གཏད་པའི། །རྒྱལ་བསྟན་སྲུང་བྱེད་དཀར་ཕྱོགས་སྐྱོང་རྣམས་ཀྱིས། །རྒྱལ་བསྟན་སྙིང་པོ་ཕྱོགས་མཐར་འཕེལ་རྒྱས་མཛོད། །རྩ་གསུམ་འདུས་ཞལ་བླ་མའི་ཐུགས་རྗེ་དང༌། །བདག་ཅག་དད་མོས་ལྷག་བསམ་དག་པའི་མཐུས། །ཇི་ལྟར་སྨོན་ཞིང་གསོལ་བ་བཏབ་པའི་འབྲས། །གེགས་མེད་མངོན་དུ་སྣང་བའི་རྒྱུར་གྱུར་ཅིག །མཁའ་ལ་རིག་འཛིན་བརྒྱུད་པའི་སྤྲིན་ཆེན་འཁྲིགས༑ ༑ས་ལ་དམ་ལྡན་སློབ་མའི་འདུ་ཚོགས་རྒྱས། །བར་ན་སྨིན་གྲོལ་གདམས་པའི་གྲུ་ཆར་འཇོ། །བཤད་སྒྲུབ་སྙིང་པོས་ས་གསུམ་ཁྱབ་གྱུར་ཅིག །སྐྱེ་དགུ་མཐའ་དག་མཆོག་གི་བསྟན་ལ་གུས། །ནག་ཕྱོགས་ལོག་སྨྲ་གདུག་པའི་རྩུབ་འགྱུར་ཞི། །ཕྱོགས་ལས་རྣམ་རྒྱལ་སྙན་པའི་བ་དན་མཆོག །མི་ཉམས་སྲིད་ཞིའི་ཁོངས་ན་སྒྲེང་གྱུར་ཅིག །དཔལ་ལྡན་བླ་མའི་སྐུ་ཚེ་རབ་བརྟན་ཞིང༌། །ཐུགས་ཀྱི་བཞེད་དོན་མཐའ་དག་གེགས་མེད་འགྲུབ། །འདུས་ཚོགས་ཐུགས་མཐུན་ལྟ་སྤྱོད་རྣམ་པར་དག །དོན་གཉིས་ཕུན་སུམ་ཚོགས་པའི་བཀྲ་ཤིས་ཤོག །ཅེས་པའང་སྐྱབས་གཅིག་བཀའ་དྲིན་མཚུངས་མེད་ཟུར་མང་དྲུང་རིན་པོ་ཆེ་ཀརྨ་ཆོས་ཀྱི་ཉིན་བྱེད་ཀྱི་བཀའ་སྩལ་སྤྱི་བོར་ཕེབས་པ་བཞིན། རྡོ་རྗེ་འཆང་བློ་གྲོས་མཐའ་ཡས་རིགས་བདག་ཏུ་ཐོབ་ཅིང་སྐྱེ་ཀུན་བླ་མའི་བྲན་དུ་སྨོན་ལམ་འདེབས་པའི་བྱ་བྲལ་རྒན་པོ་འཇམ་དབྱངས་བློ་གྲོས་རྒྱ་མཚོའི་སྒྲ་དབྱངས་ཀྱིས་གང་ཤར་སྐད་ཅིག་ཉིད་དུ་བྲིས་ཤིང་སྨོན་ལམ་དུ་བགྱིས་པ་དེ་དེ་བཞིན་དུ་འགྲུབ་པར་བླ་མ་རྒྱལ་བ་སྲས་དང་བཅས་པས་བྱིན་གྱིས་བརླབ་ཏུ་གསོལ།། །།
༄༅། །ན་མོ་གུ་རུ་རཏྣ་ཏྲ་ཡཱ་ཡ། དཔག་མེད་ཡོན་ཏན་རྣམ་ཀུན་མཆོག་ལྡན་པའི། །ཆོས་ཀྱི་དབྱིངས་ནི་ཤིན་ཏུ་དག་གྱུར་པ། །མཐར་ཐུག་དཀོན་མཆོག་གསུམ་གྱི་རང་བཞིན་དུ། །ལེགས་པར་རྟོགས་ནས་གུས་པས་ཕྱག་བགྱིའོ། ༡ །གང་ཞིག་དམ་པ་དྲུག་དང་རྗེས་འབྲེལ་བའི༑ ༑ལེགས་བྱས་འདིས་མཚོན་དུས་གསུམ་བསགས་ཡོད་དགེ། །བདག་གཞན་ལུས་དང་ལོངས་སྤྱོད་མཆོད་སྤྲིན་ཚོགས། །དྭངས་བས་འབུལ་ལོ་བརྩེ་བས་མགོན་གྱིས་བཞེས། ༢ །དོན་དམ་རང་བཞིན་མཚན་མ་མ་དམིགས་ཀྱང༌། །ཀུན་རྫོབ་སྣང་ཆའི་རྟེན་འབྱུང་བསླུ་མེད་ཕྱིར། །ཐོག་མེད་ནས་བསགས་དཀར་མིན་སྒྲིབ་པའི་དྲི། །སྟོབས་བཞིའི་ཁྲུས་ཀྱི་ཆོ་གས་འཁྲུད་པར་བགྱི། ༣ །གང་དང་འབྲེལ་ན་ཕན་བདེར་སྦྱོར་བའི་རྒྱུ། །ཟག་བཅས་ཟག་པ་མེད་གྱུར་རྣམ་དཀར་རིགས། །མཐར་འབྲས་བྱང་ཆུབ་གསུམ་གྱི་ཁྱད་པར་ལའང༌། །སྙིང་ནས་དགའ་བས་རྗེས་སུ་ཡི་རང་ངོ༌། ༤ །གང་དག་སྒྲ་རྟོག་མཚན་མའི་ཡུལ་མིན་ཡང༌༑ ༑སྒྲིབ་གསུམ་མྱུ་གུ་གཅོད་ལ་ཆེས་རྣོ་བའི། །ཟབ་དང་རྒྱ་ཆེའི་ཆོས་ཆར་བསིལ་པོའི་བཅུད༑ ༑གདུལབྱའི་སྣོད་དུ་རྟག་པར་སྩོལ་མཛོད་ཀྱེ། ༥ །དཔའ་བོ་གང་ཞིག་འཆི་བདག་གཡུལ་ངོ་ལས། །རྣམ་རྒྱལ་རྫུ་འཕྲུལ་རྐང་པར་དབང་འབྱོར་ཕྱིར། །ཇི་སྲིད་སྲིད་པ་གནས་པར་དེ་སྲིད་དུ། །གཟུགས་སྐུའི་བཀོད་པ་ནམ་ཡང་གཡོ་མེད་མཛོད། ༦ །འདིས་མཚོན་འཁོར་འདས་ལམ་གྱིས་བསྡུས་པའི་དགེ། །འཁོར་གསུམ་རྟོག་པའི་རྙོག་མས་བསླད་མིན་ཆབ༑ ༑འཇམ་དཔལ་མཁྱེན་པའི་གངྒཱར་རོ་གཅིག་ཏུ། །འདྲེས་ནས་བྱང་ཆེན་རྒྱ་མཚོར་འཇུག་གྱུར་ཅིག༧ །ལེགས་བྱས་དབང་ཕྱུག་རལ་པའི་རྒྱན་གྱུར་འདིས། །སྙིགས་ལྔའི་རྒུད་པའི་ཚད་གདུང་གཏན་བཅིལ་ནས། །སྡེ་བཞིའི་ཀུ་མུཏ་རྒྱས་པའི་གེ་སར་བཅུད། །དཀར་ཕྱོགས་རྐང་དྲུག་དགའ་བའི་གསོས་གྱུར་ཅིག ༨ །ལོག་སྨོན་དུག་གི་ས་བོན་སྨིན་པའི་འབྲས། །སྟོབས་འབྱོར་ཡལ་འདབ་རྒྱས་པའི་མི་བསྲུན་ཚལ། །ལེགས་སྨོན་དུས་མཐའི་ཞུགས་ཀྱིས་མྱུར་བཅོམ་ནས། །བསྟན་འགྲོའི་བདེ་སྐྱིད་སྲོག་ཟུངས་བརྟན་གྱུར་ཅིག༩ །གཞན་ཕན་གྲིབ་བསིལ་བསྣུམ་པའི་སྨན་ཤིང་ལྗོན། །ལོག་སྤྱོད་སྟྭ་གྲིས་ནམ་ཡང་འཚེ་མིན་པར༑ ༑དགེ་བཅུའི་འབྲས་ཁུར་ལྕི་བས་ཡངས་པའི་ཁྱོན། །རྫོགས་ལྡན་ལང་ཚོ་མཆོག་ཏུ་གསལ་གྱུར་ཅིག༡༠ །སྲིད་ན་ཕན་བདེའི་འདབ་སྟོང་བཞད་པའི་གཉེན། །བཤད་སྒྲུབ་ཁྱུང་སྔོན་སྐྱེས་ཀྱིས་ཉེར་དྲངས་རྒྱུས། །ལུང་རྟོགས་འོད་སྟོང་འཕྲོ་བས་སྡིག་ལྟའི་མུན། །འཇུག་པའི་གོ་སྐབས་ནམ་ཡང་མ་གྱུར་ཅིག༡༡ །སྲས་བཅས་རྒྱལ་བའི་འཕྲུལ་མཚན་ནོར་བུའི་ཏོག །མཚམས་སྤྲིན་གསར་པའི་མདངས་འཕྲོག་བླ་གོས་རྩེར། །མངོན་མཛེས་ཕྱོགས་ལས་རྣམ་པར་རྒྱལ་བའི་མཚན། །དུས་ཀྱི་མཐར་ཡང་ནུབ་པར་མ་གྱུར་ཅིག༡༢ །ཀུན་ཀྱང་ལྟ་སྤྱོད་དོན་རྣམས་མཐུན་པའི་རྒྱུས། །བདུད་རིས་བྱེ་བས་ནམ་ཡང་ཕྱེད་མིན་པར། །བསླབ་གསུམ་ཡོན་ཏན་བཟང་པོའི་ནོར་བུའི་སྒྲོམ། །ཉིན་རེ་བཞིན་ཡང་གོང་དུ་འཕེལ་གྱུར་ཅིག༡༣ །ལེགས་བྱས་འདི་དང་འབྲེལ་བཅས་མཁའ་ཁྱབ་འགྲོ། །སྐྱེ་ཀུན་ལུས་སེམས་རྡོ་རྗེ་ལྟར་བརྟན་ཞིང༌། །བདུད་དགྲའི་འཚེ་བྲལ་ཆོས་མཐུན་བསམ་པའི་དཔལ། །གེགས་མེད་སུག་མཐིལ་གཏེར་བཞིན་སྤྱོད་གྱུར་ཅིག༡༤ །མཐོ་རིས་ཡོན་ཏན་བདུན་གྱི་ཞིང་ས་ལ། །རྨད་བྱུང་འཁོར་ལོ་བཞི་ཡི་བརླན་དྲོད་ཀྱིས། །རིགས་ཁམས་ས་བོན་རྣམ་གྲོལ་ལྗོན་པ་ཆེར། །འཁྲུངས་པའི་བསྐལ་བཟང་འགྲོ་འདིས་ཐོབ་གྱུར་ཅིག༡༥ །ཀུན་བཟང་སྤྱོད་པའི་རྗེས་འགྲོ་གསེར་སྦྱངས་ཁམས། །འབུམ་ཕྲག་བཅུ་ཡི་སྨོན་པའི་རྩིབས་སྟོང་བཀྲ༑ ༑རྫོགས་སྨིན་སྦྱངས་པའི་ལྟེ་བ་མུ་ཁྱུད་ཅན། །ཆོས་དབྱིངས་མཁའ་ལ་དེང་ནས་འགྲོ་གྱུར་ཅིག༡༦ །རྟེན་མཆོག་འདི་ཡང་ས་དང་ལྷུན་པོ་དང༌། །མཚོ་ཆེན་བཞིན་དུ་སྲིད་པ་ཇི་སྲིད་བར། །མཐའ་ཀླས་སྐྱེ་དགུའི་བསོད་ནམས་ཞིང་གྱུར་ནས། །སྲས་བཅས་རྒྱལ་བའི་མཛད་པ་སྒྲུབ་གྱུར་ཅིག༡༧ །བདག་ཀྱང་སྐྱེ་ཀུན་འཇམ་པའི་དབྱངས་ཀྱི་ཞབས། །གུས་པས་བསྟེན་པའི་སྐལ་བས་ཕོངས་མིན་པར། །སྤོབས་པའི་གཏེར་ཆེན་བརྒྱད་ལ་ལོངས་སྤྱོད་ནས། །རིས་བྲལ་བསྟན་འགྲོའི་ཕན་བདེ་སྤེལ་བྱེད་ཤོག ༡༨ །བཀྲ་ཤིས་གང་ཞིག་སྲས་བཅས་རྒྱལ་རྣམས་ཀྱིས། །བདེན་ཚིག་ཤིས་པའི་གླུ་དབྱངས་དང་བཅས་ཏེ། །ཇི་ལྟར་འདོད་ཅིང་སྨོན་པའི་འབྲས་བཟང་དཔལ། །ཅི་དགར་འཇོ་བའི་སྐལ་བཟང་དེང་སྩོལ་ཅིག ༡༩ །ཅེས་གསང་ཆེན་སྔ་འགྱུར་རྡོ་རྗེ་ཐེག་པའི་རྒྱུད་འབུམ་རིན་པོ་ཆེ་གཙོ་བོར་གྱུར་པའི། རྒྱལ་བའི་བཀའ་དང༌། དགོངས་འགྲེལ་བསྟན་བཅོས་ཀྱི་ཚོགས་གངས་ཅན་གྱི་ལྗོངས་སུ་འགྱུར་རོ་ཅོག་གིས་མཚོན་གསུང་རབ་གླེགས་བམ་རིན་པོ་ཆེ་མང་ཞིག་བསོད་ནམས་ཀྱི་ཞིང་དུ་མངོན་པར་འདུ་བགྱིས་ཟིན་པའི་རྗེས་ཐོབ་དེ་མ་ཐག་པར། ཤཱཀྱའི་བཙུན་པ་འཇམ་དབྱངས་བློ་གྲོས་རྒྱ་མཚོས་སྨོན་པ་དེ་དེ་བཞིན་དུ་འགྲུབ་པར་གྱུར་ཅིག་གུ།། །།
༄༅། །ན་མོ་རཏྣ་ཏྲ་ཡཱ་ཡ། སྐལ་བཟང་རྣམ་འདྲེན་འདབ་སྟོང་བཞད་པའི་དབུས། །ཐུགས་བསྐྱེད་པད་དཀར་ལྟར་བསྔགས་ཤཱཀྱའི་སྲས། །མཚན་ཐོས་ཙམ་གྱིས་གྲོལ་བ་སྟེར་མཛད་པའི། །ཆོས་དང་དགེ་འདུན་བཅས་ལ་དང་བས་འདུད། །སྐྱོབ་པ་མཆོག་གིས་ང་ཉིད་འདས་ཕྱིན་ནས། །རྗེས་འཇུག་རྣམས་ཀྱི་སྟོན་པ་འདི་ཡིན་ཞེས། །ལེགས་པར་བསྔགས་པའི་ཆོས་འདུལ་རིན་པོ་ཆེ། །སྲིད་མཐའི་བར་དུ་མི་ཉམས་དར་རྒྱས་ཤོག །སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌། །དེ་ཡི་རྩ་བ་ཤེས་རབ་སྙིང་རྩེའི་བདག །ཐེག་ཆེན་ལམ་གྱི་རྩ་བ་འདི་ཁོ་ནར། །ངེས་པ་རྙེད་ནས་འགྲོ་ཀུན་སློབ་གྱུར་ཅིག །དུས་གསུམ་རྒྱལ་བའི་བགྲོད་པ་གཅིག་པུའི་ལམ། །དབང་རྣོན་ཚེ་གཅིག་གདོད་གཞིར་གྲོལ་བྱེད་པའི། །རྡོ་རྗེ་ཐེག་པའི་ལམ་མཆོག་ཟླ་མེད་པར། །ཚུལ་བཞིན་ཞུགས་ནས་གྲུབ་མཐའ་སྙེག་གྱུར་ཅིག །ཐུབ་པ་མཆོག་གིས་གྲངས་མེད་བསྐལ་པ་རུ། །དམ་ཆོས་བཙལ་དང་སྲུང་དང་སྐྱོང་ལ་སོགས། །རླབས་ཆེན་ཚོགས་གཉིས་རྒྱ་མཚོར་གོམས་གྱུར་པའི། །བདེན་པའི་སྟོབས་ཀྱིས་ཐུབ་བསྟན་རྒྱས་གྱུར་ཅིག །སྟོན་པས་བསྟན་པ་གང་ལ་གཉེར་གཏད་པའི། །གནས་བརྟན་བཅུ་དྲུག་རྒྱལ་ཆེན་བཞི་སོགས་དང༌། །མཁན་སློབ་ཆོས་རྒྱལ་སྤྲུལ་པའི་ལོ་པཎ་ཚོགས༑ ༑ཐུགས་དམ་རྗེས་དགོངས་དེང་འདིར་ཤིས་པ་སྩོལ། ངེས་འབྱུང་ས་གཞིར་སྨོན་འཇུག་རྩ་བ་བརླིང༌། །དབང་བཞིའི་ཡལ་འདབ་རིམ་གཉིས་འབྲས་བུས་ཕྱུག །བསྡུ་བཞིའི་གྲིབ་བསིལ་སྐལ་བཟང་སྐྱེ་དགུའི་གསོས། །འདུས་པའི་ཚོགས་ཀྱི་ཕྱོགས་ཀུན་ཁྱབ་གྱུར་ཅིག ༑ཀུན་ཀྱང་ལྟ་སྤྱོད་དོན་མཐུན་བཞེད་པ་འགྲུབ། །འཁོར་ལོ་གསུམ་གྱི་མཛད་ཕྲིན་ཡར་ཟླ་ལྟར། །ཆེར་རྒྱས་བདུད་དགྲའི་འཚེ་བའི་མིང་མི་གྲགས། །བསླབ་གསུམ་ཡོན་ཏན་ཉིན་བཞིན་གོང་འཕེལ་ཤོག །དཀར་ཕྱོགས་ལྷ་ཀླུ་དགའ་བས་ཤིས་པ་སྒྲུབ། །འབྱོར་ལྡན་རྒྱལ་བློན་ཡ་རབས་སྐྱེ་བོས་མཆོད། །ཚུལ་གནས་ཐོས་བསམ་སྒོམ་པའི་ཡོན་ཏན་གྱིས། །རང་གཞན་བསྟན་འགྲོའི་དོན་ཆེན་འགྲུབ་གྱུར་ཅིག །བླ་མའི་ཞབས་བརྟན་བཤད་སྒྲུབ་འདུས་པ་རྒྱས། །དཀར་ཕྱོགས་སྟོབས་འཕེལ་ནག་ཕྱོགས་ཕྲུ་མ་གཞོམ། །རྒྱལ་ཁམས་བདེ་སྐྱིད་རྫོགས་ལྡན་འབྱོར་པ་རྒྱས། །ཐུབ་བསྟན་སྲིད་མཐར་ཁྱབ་པའི་བཀྲ་ཤིས་ཤོག །ཅེས་པའང་བསླབ་གསུམ་ཡོན་ཏན་གྱིས་མངོན་པར་མཐོ་བ་རང་གི་ཚ་བོ་སྒྲུབ་སྤྲུལ་དམ་པ་པདྨ་མཁས་གྲུབ་རྒྱ་མཚོ་ནས་རིག་འཛིན་མཁའ་སྤྱོད་གླིང་དུ་དབྱར་གནས་གསར་འཛུགས་ཀྱི་སྐབས་སུ་བྱ་བྲལ་བ་རྒན་པོ་འགྱུར་མེད་པདྨ་རྣམ་རྒྱལ་གྱིས་སོ། །
༄༅། །ན་མོ་གུ་རུ་བུདྡྷ་བོ་དྷི་ས་ཏྭ་ཡ། རྣམ་མང་འགྲོ་ལ་ཕན་མཛད་ཐུབ་དབང་ལྷ་ཡི་ལྷ༑ ༑དེས་གསུང་ལུང་དང་རྟོགས་པ་ཟུང་འབྲེལ་དམ་པའི་ཆོས། །དེ་འཛིན་རིག་གྲོལ་ཡོན་གནས་ཕྱིར་མི་ལྡོག་རྣམས་ལ། །རབ་ཏུ་དྭངས་པའི་བློ་ཡིས་གུས་པས་ཕྱག་བགྱིའོ། །གང་ལ་སེམས་མཆོག་མངའ་དེའི་ཤིང་རྟའི་འདྲེན་ཐག་ཀྱང༌། །ཐུབ་རྣམས་དབུ་ལ་དཀྲི་བའི་བསྟི་བསྟང་བགྱིར་གསུངས་ཕྱིར། །རྨད་བྱུང་ཡོན་ཏན་མཆོག་དེས་ལྷག་པར་བྱས་རྣམས་ལ། །ཤིན་ཏུའང་དགའ་དང་གུས་པའི་ཡིད་ཀྱིས་འདུད་པར་བགྱི། །གཞན་ཡང་ཕྱོགས་བཅུའི་ཞིང་ཁམས་ཀུན་ན་བཞུགས་པ་ཡི། །སྐུ་གཟུགས་དག་དང་དེ་བཞིན་གླེགས་བམ་མཆོད་རྟེན་སོགས། །ཕུལ་བྱུང་བསོད་ནམས་ཞིང་དུ་གྱུར་ཏོ་ཅོག་རྣམས་དང༌། །དགེ་བའི་བཤེས་ལའང་རྟག་ཏུ་གུས་པས་འདུད་པར་བགྱི། །སྲིད་ན་བདག་པོས་ཡོངས་སུ་བཟུང་དང་མ་བཟུང་བའི། །ཕུན་ཚོགས་ཡིད་འོང་དངོས་པོ་ཇི་སྙེད་མཆིས་རྣམས་དང༌། །བདག་ལུས་ལོངས་སྤྱོད་དུས་གསུམ་བྱས་བསགས་དགེ་ཚོགས་རྒྱུན། །མ་ལུས་བློ་ཡིས་ཡོངས་བསྡམས་གུས་པས་འབུལ་གྱིས་བཞེས། །ཚད་མེད་རྣམ་བཞིས་ཡོངས་སྦྱངས་ལྷག་བསམ་མཎྜལ་ལར༑ ༑སྨོན་འཇུག་བྱང་ཆུབ་སེམས་ཀྱི་ཚོམ་བུ་བཀོད་ལེགས་ཤིང༌། །བསླབ་གསུམ་ཡོན་ཏན་བྱེ་བའི་རྒྱན་གྱིས་མཛེས་འབར་བས། །སྲིད་མཐའི་བར་དུ་མཚུངས་མེད་མགོན་རྣམས་མཉེས་པར་བགྱི། །བདག་ནི་རྣམ་ཀུན་ཐུབ་པ་མཆོག་ལ་མངོན་དགའ་ཞིང༌། །དེ་མཉེས་ཐབས་ཀྱང་སེམས་ཅན་མགུ་བར་བྱ་བ་ལས། །གཞན་ཡོད་མ་ཡིན་དེ་སླད་དེང་ནས་བདག་གི་ལུས། །ཕངས་མེད་འགྲོ་བ་ཀུན་ལ་བྲན་དུ་འབུལ་བར་བགྱི། །ཀྱི་ཧུད་ཐོག་མ་མེད་ནས་བདག་གཅེས་འཛིན་པ་ཡི། །བློ་ངན་འདིས་བསླུས་བག་མེད་གཞན་ལ་གནོད་པ་བགྱིས། །བདེ་མེད་ངན་སོང་གསུམ་དུ་གཏན་གྱི་ཕ་ཡུལ་བྱས། །དེ་ནི་ངོ་ཚ་འཇིགས་སྐྲག་འགྱོད་པས་མགོན་ལ་བཤགས། །ཕྱིན་ཆད་བློ་ངན་འདི་དང་ཀུན་ཏུ་མཛའ་མིན་པའི། །གཡར་དམ་བགྱིའོ་ནམ་ཡང་མགོན་རྣམས་བསླུ་མ་ལགས། །སྲོག་ལ་བབས་ཀྱང་བྱང་ཆུབ་སེམས་ནི་ཡང་མི་གཏོང༌། །ཅི་འདི་རྨི་ལམ་ཙམ་དུའང་བརྗེད་པར་མ་གྱུར་ཅིག །དེ་བཞིན་གཤེགས་པ་རྣམས་དང་དེ་ཡི་སྲས་རྣམས་ཀྱིས། །འགྲོ་ལ་ཕན་པར་མཛད་པའི་རྣམ་ཐར་དཔག་ཡས་དང༌༑ ༑ཡིད་ཅན་ཀུན་གྱིས་ལེགས་པར་སྤྱད་པ་གང་ཡིན་ལ། །སྙིང་ནས་དགའ་དང་དྭངས་པས་རྟག་ཏུ་ཡི་རང་ངོ༌། །འགྲོ་ལ་སྨན་པར་མཛད་སླད་ཟབ་ཞིའི་བདུད་རྩི་མཆོག །བྱང་ཆུབ་ཤིང་དྲུང་ཐོག་མར་བདག་གིར་བཞེས་རྣམས་ལ། །དད་གསུམ་གསེར་གྱི་རྩིབས་སྟོང་འབར་བས་མདུན་བདར་ནས། །ཐེག་གསུམ་བདུད་རྩིའི་བགོ་བཤའ་དེང་འདིར་སྩོལ་བར་བསྐུལ༑ ༑ཀུན་ནས་འབར་གྱུར་དཔག་ཚད་ཙམ་པའི་མེ་འོབས་ཀྱང༌། །བརྒལ་ལ་སྙིང་སྟོབས་མི་ཞུམ་དམ་ཆོས་ཡོངས་བཙལ་{བརྩལ}ནས། །གང་དུ་སངས་རྒྱས་མཚན་ཙམ་གྲགས་པར་གྱུར་མིན་པར། །དེར་ནི་ཡོངས་སུ་སྒྲོགས་ཤིང་བརྩོན་པས་འཛིན་པར་བགྱི། །རིགས་ཅན་གསུམ་གྱི་གདུལ་བྱ་རྒྱ་མཚོ་སྨིན་ནས་སླར། །གང་དུ་མགོན་པོ་ཞི་བའི་གྲོང་དུ་མནལ་བཞེད་པ། །དེ་དག་ཀུན་ལ་བདག་གི་འཚོ་བའི་ལྷག་མ་འདི། །གུས་པས་འབུལ་གྱིས་བཞེས་ལ་བསྐལ་བརྒྱར་རྟག་བརྟན་མཛོད། །དེ་ལྟར་བགྱིས་འདི་བདག་ལ་རང་འདོད་སེམས་པ་མེད༑ ༑འགྲོ་བ་སྡུག་བསྔལ་གསུམ་གྱི་རྦ་ལ་གཡེངས་པ་རྣམས། །ཐར་བདེའི་ངལ་སྟེགས་མཆོག་ལ་འགོད་སླད་བསྔོ་བགྱི་ན། །བློ་མཆོག་མངའ་བ་རྣམས་ཀྱི་དགོངས་དབྱིངས་རོ་གཅིག་ཤོག །བདག་གི་དུས་གསུམ་བྱས་བསགས་རྣམ་དཀར་དགེ་བའི་ཚོགས། །མ་ལུས་མཐའ་ཀླས་འགྲོ་བའི་རྒྱུད་ལ་མྱུར་སྨིན་ནས། །ཅུང་ཟད་ཙམ་ཡང་འབད་པ་མེད་པར་རྣམ་གྲོལ་གྱི། །ཡོན་ཏན་རྒྱ་མཚོའི་དཔལ་གྱིས་ཀུན་ནས་འབྱོར་གྱུར་ཅིག །འགྲོ་བ་ཀུན་གྱི་སྡིག་སྡུག་རྣམ་སྨིན་སྒྲིབ་པའི་ཁུར། །ལུས་པ་མེད་པར་བདག་ལ་དེ་རིང་ཉིད་ནས་སྨིན། །དེ་ཀུན་མྱ་ངན་འཁྲུགས་སོགས་ཡིད་མི་བདེར་གྱུར་བའི། །སྒྲ་ཙམ་དེང་ནས་རྣ་བར་གྲགས་པར་མ་གྱུར་ཅིག །མེ་ལྕེའི་ཕྲེང་བ་སྙིང་ལ་ཆེར་ཞུགས་འབར་བའི་ལུས། །མྱ་ངན་སྒྲ་ལ་སེམས་རྒྱུན་སྡིག་པས་དམ་བཅིངས་པའི། །མནར་མེད་ལ་སོགས་ཤིན་ཏུ་མི་བཟད་དམྱལ་གནས་རྣམས། །བདག་གི་མཐུ་ཡིས་དེང་ནས་ལྷ་བཞིན་འབྱོར་གྱུར་ཅིག །འཇུར་བྱེད་མི་གཙང་ཁུ་བ་འཐུང་བས་རིད་པའི་ལུས། །ཏཱ་ལི་ཡང་ཏོག་སྐམ་འདྲ་ཡུལ་གྱི་ཕུན་ཚོགས་ཀུན༑ ༑བལྟས་པ་ཙམ་གྱིས་ཟད་བྱེད་གཤིན་རྗེའི་འཇིག་རྟེན་རྣམས། །དེང་ནས་འཕྲུལ་དགའི་ཞིང་བཞིན་ཀུན་ནས་བརྒྱན་གྱུར་ཅིག །ཤིན་ཏུ་མི་བཟད་གཏི་མུག་གདོན་གྱིས་ཆེར་མྱོས་པས། །ལམ་དང་ལམ་མིན་མི་འབྱེད་འཆོལ་བའི་གོམས་པ་ཅན། །དུད་འགྲོའི་སྐྱེ་གནས་དག་ཀྱང་དེང་ནས་ཤེས་རབ་ཀྱི། །རིག་སྔགས་གྲུབ་པའི་བཅུད་ལེན་མཆོག་གི་དབང་གྱུར་ཅིག །ལྷ་བརྒྱའི་གཙུག་གི་ཅོད་པཎ་མཚུངས་མེད་སྙིང་རྗེའི་ལྷ། །དབུགས་འབྱིན་མཛད་པ་དེ་ཡི་དགྱེས་པའི་ཕྱག་བརྐྱངས་པས། །བདེ་ལྡན་ཞིང་མཆོག་པདྨའི་གེ་སར་ལ་རྩེན་པའི༑ ༑དགའ་སྟོན་གསར་པས་གྲོང་ཁྱེར་རྣམ་དྲུག་གཞིག་གྱུར་ཅིག །ཇི་སྲིད་འགྲོ་བ་ཕྱི་མའི་མུ་མཐར་གནས་ཀྱི་བར། །དེ་སྲིད་བདག་ཀྱང་ས་སོགས་འབྱུང་བ་ཆེན་པོ་ལྟར། །ཡིད་ཅན་ཀུན་གྱི་ཉེར་འཚོའི་ངལ་སྟེགས་མཆོག་གྱུར་ཅིང༌། །སྐད་ཅིག་ཙམ་ཡང་སྐྱོ་དང་སུན་པར་མ་གྱུར་ཅིག །གང་དག་བདག་ལ་བརྟེན་ནས་འགྲོ་ཀུན་སྡིག་མ་གྱུར། །གང་ཞིག་བདག་གི་མིང་ཙམ་ཐོས་དང་དྲན་པས་ཀྱང༌། །དེ་ཡི་ཉོན་མོངས་ཀུན་ཟད་སྲིད་ལམ་རྒྱུ་བ་བཅད༑ ༑བྱང་ཆུབ་མཆོག་ལས་ནམ་ཡང་ཕྱིར་ཟློག་མ་གྱུར་ཅིག །གལ་ཏེ་འགྲོ་བ་འགའ་ལ་ཕན་པའི་སྐབས་མཆིས་ན། །འདབ་མ་རལ་གྲི་ཀུན་ནས་འཁྲུགས་པའི་ཚལ་ལ་ཡང༌། །ལྷ་ཡི་སྐྱེད་ཚལ་བཞིན་དུ་སྤྲོ་བས་ཞུགས་བྱས་ནས། །ཕྱི་མཐའི་བར་དུ་གནས་ལ་བརྩོན་པ་མི་འདོར་ཤོག །མགོ་དང་ཡན་ལག་དེ་བཞིན་རྐང་དང་ཁྲག་ལ་སོགས། །གངྒཱའི་བྱེ་མའི་གྲངས་སྙེད་གཏོང་ལའང་མི་ངལ་ཞིང༌། །ཇི་སྲིད་སྲིད་པའི་དམ་བཅའ་ཧྲུལ་པོར་མ་གྱུར་པ༑ ༑དེ་སྲིད་བདག་བློ་ཞི་ལ་སྤྲོ་བར་མ་གྱུར་ཅིག །མདོར་ན་སངས་རྒྱས་སྲས་ཀྱི་བསྐོར་བའི་མགོན་རྣམས་ཀྱིས། །གྲངས་མེད་འགྲོ་ལ་ཕན་པའི་ཐུགས་བསྐྱེད་གང་ལགས་དང༌། །མཛད་པ་ཕྲིན་ལས་རྣམ་ཐར་ཟབ་མོ་ཇི་སྙེད་པ། །མ་ལུས་བདག་གིས་ཡོངས་བཟུང་འཁོར་བ་དོང་སྤྲུགས་ཤོག །ཅེས་པ་འདིའང་དགེ་བའི་བཤེས་གཉེན་བུདྡྷ་བཛྲ་ཐེག་པ་ཆེན་པོར་བློ་སྦྱོང་བའི་ཞལ་འདོན་སྨོན་ལམ་འདི་ལྟ་བུ་ཞིག་དགོས་ཞེས་བསྐུལ་བའི་ངོར་སྤྲུལ་མིང་འགྱུར་མེད་པདྨ་རྣམ་རྒྱལ་དཔལ་བཟང་པོས་སྙིང་ཐག་པ་ནས་སྨོན་པ་དེ་དེ་བཞིན་དུ་འགྲུབ་པར་གྱུར་ཅིག་གུ།
༄༅། །ཡིད་བཞིན་ནོར་དང་དཔག་བསམ་ཤིང་བཞིན་དུ། །མཐའ་ཡས་འགྲོ་བའི་རེ་བ་སྐོང་མཛད་པའི། །ཕྱོགས་དུས་བླ་མ་རྒྱལ་བ་སྲས་བཅས་རྣམས། །མོས་ལྡན་བདག་ལ་དགོངས་པར་མཛད་དུ་གསོལ། །བདག་གི་དུས་གསུམ་བསགས་པའི་རྣམ་དཀར་དང༌༑ ༑འཁོར་འདས་ལམ་གྱིས་བསྡུས་པའི་དགེ་ཚོགས་རྒྱུན། །རབ་དྭངས་ཡི་རངས་བློ་ཡིས་བླངས་བྱས་ནས། །མཁྱེན་བརྩེའི་མངའ་བདག་རྣམས་ལ་འབུལ་བར་བགྱི། །དེ་མཐུས་བདག་ཀྱང་སྐྱེ་ཞིང་སྐྱེ་བ་རུ། །རིན་ཆེན་བྱང་ཆུབ་སེམས་དང་མི་འབྲལ་ཞིང༌། །རླབས་ཆེན་རྒྱལ་སྲས་སྤྱོད་པ་ལ་བརྟེན་ནས། །ཀུན་ཀྱང་རྣམ་གྲོལ་ལམ་ལ་འགོད་གྱུར་ཅིག ༑ངེས་པར་འབྱུང་བའི་ཚུལ་ཁྲིམས་རྣམ་པར་དག །ཐོས་བསམ་སྒོམ་པའི་ཡོན་ཏན་མཐའ་རུ་ཕྱིན། །རིས་སུ་མ་ཆད་དག་པའི་བློ་མིག་རྒྱས། །ཡོངས་རྫོགས་བསྟན་ལ་བྱ་བ་བྱེད་པར་ཤོག །ནགས་མཐོང་རི་དྭགས་དཀྱུ་བའི་སྨན་ལྗོངས་སུ། །ཆོས་བརྒྱད་འདུ་འཛིའི་དགྲ་བོ་ཕམ་བྱས་ནས། །དབེན་གསུམ་བདུད་རྩིའི་དགའ་སྟོན་འཐུང་བ་ཡི། །སྐལ་བ་བཟང་ལས་ཉམས་པར་མ་གྱུར་ཅིག །སྟོང་དང་རྟེན་འབྱུང་ཟུང་འབྲེལ་ཟབ་མོའི་དོན། །རྡོ་རྗེ་ནམ་མཁའི་དཀྱིལ་ལྟར་རྣམ་དག་པའི། །ཆོས་ཀྱི་དབྱིངས་ལ་ལྟ་བའི་བློ་མིག་གིས། །གཟུངས་སྤོབས་བློ་གྲོས་སྒོ་བརྒྱ་འབྱེད་གྱུར་ཅིག །བསྟན་སེལ་འཇུག་པའི་རྟོག་གེའི་མཁས་རློམ་དང༌། །རང་རྒྱུད་ཤིང་ལྟར་རེངས་པའི་གྲུབ་བརྫུ་ཕལ། །ཚེ་གང་ལོག་འཚོ་སྡུད་པའི་བླ་གཟུགས་སོགས། །ཆོས་བརྒྱད་ཁོལ་པོར་སྐྱེ་བར་མ་གྱུར་ཅིག །ཁྱིམ་ཆུང་སྤངས་པའི་ཁྱིམ་ཆེན་འདུ་འཛིའི་གཡེངས། །གོང་མ་མཉེས་དང་འོག་མ་མགུ་དུས་མེད། །སྙིགས་དུས་དགོན་གོག་ཁ་འཛིན་ཆོས་ལམ་ལས། །རིང་གྱུར་ཁུར་ལྕིས་ནོན་པར་མ་གྱུར་ཅིག །ཐར་པའི་སྒོ་གཅོད་མི་དགེའི་བཤེས་གྲོགས་དང༌། །ངན་འགྲོའི་སྒོ་འབྱེད་མི་བཟད་སྡིག་ལྟའི་གཡང༌། །ཆོས་ལམ་བར་གཅོད་ལྟར་སྣང་སྙན་གྲགས་སོགས། །ནམ་ཡང་བདག་དང་མཛའ་བར་མ་གྱུར་ཅིག །ཅི་ལྟར་སྤྱོད་ཀྱང་རང་འདོད་འཁྲིས་དང་བྲལ། །གང་ལྟར་སྡོད་ཀྱང་གཞན་ཕན་འབའ་ཞིག་གཉེར། །ཇི་ལྟར་བྱས་རུང་ཆོས་ལས་མི་འདའ་བས། །སྲས་བཅས་རྒྱལ་བའི་རྣམ་ཐར་འཛིན་གྱུར་ཅིག །ནམ་མཁའ་ཇི་སྲིད་སེམས་ཅན་མཐའ་དེ་སྲིད། །ཇི་སྲིད་ལས་ཉོན་སྟོང་པར་མ་གྱུར་པ། །དེ་སྲིད་མི་སྐྱོ་བརྩོན་བའི་གོ་བགོས་ཏེ། །རྒྱལ་བ་སྲས་བཅས་ཕྲིན་ལས་སྒྲུབ་པར་ཤོག །དུས་གསུམ་རྒྱལ་བས་དབྱིངས་ནས་བྱིན་གྱིས་རློབས། །སེམས་དཔའ་རྣམས་ཀྱིས་དགེ་བའི་གྲོགས་མཛོད་ལ། །ཆོས་མིན་རྟོག་པ་སྐད་ཅིག་མི་སྐྱེ་བར༑ ༑སྨོན་ལམ་མཐའ་རུ་ཕྱིན་པར་མཛད་དུ་གསོལ། །རྒྱལ་བའི་བསྟན་དར་བསྟན་འཛིན་ཞབས་པད་བརྟན། །བཤད་སྒྲུབ་སྡེ་རྒྱས་འགྲོ་ཀུན་བདེ་ཞིང་སྐྱིད། །ཀུན་ཀྱང་ཐེག་པ་ཆེན་པོས་རྒྱུད་གྲོལ་ནས། །ཁམས་གསུམ་འཁོར་བའི་རྒྱ་མཚོ་སྐེམ་པར་ཤོག །ཅེས་རང་གི་སྨོན་ལམ་དུ་བྱ་བའི་ཚུལ་ཉུང་ངུ་འདིའང་པདྨ་བི་ཛས་སོ། །
༄༅། །སྐྱབས་ཀུན་འདུས་ཞལ་དྲིན་ཆེན་ཆོས་ཀྱི་རྗེ། །དྲན་པ་ཙམ་གྱིས་སྲིད་ཞིའི་འཇིགས་འཕྲོག་པའི། །ཕ་གཅིག་པདྨར་འབོད་དོ་བརྩེ་བས་དགོངས། །སྨོན་ལམ་ཡོངས་སུ་འགྲུབ་པར་བྱིན་གྱིས་རློབས། །ད་རེས་དལ་འབྱོར་ལན་གཅིག་རྙེད་ཟིན་ཀྱང༌། །ཡུན་དུ་མི་བརྟན་རྨི་ལམ་རྒྱལ་སྲིད་འདྲ། །སྡུག་བསྔལ་སྲིད་པའི་ཆུ་བོ་བརྒལ་རེ་དཀའ། །བཅོས་མིན་ངེས་འབྱུང་རྒྱུད་ལ་སྐྱེ་བར་ཤོག །མི་བསྲུན་སེམས་ཀྱི་སྤྲེའུ་ཅོལ་རེ་ཆུང༌། །འདོད་ཡོན་སྲིན་མོའི་བསླུ་བྲིད་སྒྱུ་རེ་མཁས། །ཆོས་བརྒྱད་གདུག་པའི་མཚོན་ཆ་དབལ་རེ་ཚ། །བདག་འཛིན་གཉིས་ཕུང་འགོང་པོ་ཐུལ་བར་ཤོག །ཐུབ་གསུང་མཐའ་དག་ངེས་དོན་ཀློང་དུ་གཅིག །འཕགས་པ་ཐམས་ཅད་རྣམ་ཐར་མཛད་ཕྲིན་མཉམ། །གདུལ་བྱའི་དབང་གིས་འདུལ་བྱེད་སོ་སོར་སྣང༌། །དག་སྣང་དཀར་པོའི་བློ་མིག་རྒྱས་པར་ཤོག །ཕྱི་ཚུལ་སོ་ཐར་ཁྲིམས་ཀྱི་རྩ་བ་བརླིང༌། །ནང་དུ་བྱང་ཆུབ་སེམས་ཀྱི་ཡལ་འདབ་རྒྱས། གསང་བ་རིམ་གཉིས་འབྲས་བཟང་གཡུར་སྨིན་པའི། །སྡོམ་གསུམ་གནང་བཀག་ཞིབ་མོར་སྤྱོད་པར་ཤོག །བཤེས་གཉེན་མཁས་པའི་ཞལ་ནས་ཐོས་པའི་དོན། །དྲི་མེད་བསམ་བྱུང་དབང་གིས་གཏན་དབབ་ནས། །གཡེང་བ་སྤོང་ནས་རྩེ་གཅིག་སྒོམ་པའི་མཐུས། །མཐར་འཛིན་ལྟ་བའི་མུན་པ་སངས་གྱུར་ཅིག ༑ཅུང་ཟད་ཐོས་ཚེ་ཁེངས་སེམས་མི་སྐྱེ་ཞིང༌། །ཕྱོགས་ཙམ་རྟོགས་ཚེ་གཞན་ལ་མི་སྒྲོགས་པར༑ ༑གྲུབ་ཐོབ་གོང་མའི་རྣམ་ཐར་རྗེས་བསྙེགས་ནས། །དབེན་པའི་གནས་སུ་རང་སེམས་འདུལ་བར་ཤོག །གཞན་སྐྱོན་མི་རྟོག་ཡོན་ཏན་འབའ་ཞིག་སྒྲོགས། །རང་སྐྱོན་ངན་པ་མི་སྦེད་ཐེར་ལ་འདོན། །བསགས་སྦྱངས་ཐམས་ཅད་གཞན་དོན་འབའ་ཞིག་གཉེར། །བཀའ་གདམས་གོང་མའི་རྣམ་ཐར་འཁྱོང་བར་ཤོག །རབ་བྱུང་ཡིན་པས་འཇིག་རྟེན་ཁུར་ཐང་སྤངས། །ཆོས་པ་ཡིན་པས་མི་ཡི་ཁྱུ་ནས་བུད། །དབེན་པའི་གནས་སུ་འབྲེལ་འདྲིས་ཀུན་སྤངས་ནས། །རྩེ་གཅིག་ཟབ་མོའི་རྣལ་འབྱོར་སྒོམ་པར་ཤོག །སེམས་ལས་འདས་པའི་འོད་གསལ་རྫོགས་པ་ཆེ། །བློ་དང་ཡིད་དཔྱོད་ཉམས་ཀྱིས་བཅིང་མིན་པར། །བྱིན་རླབས་སྟོབས་ཀྱིས་ཡེ་ཤེས་ཁོང་ནས་ཤར། །ལྷུན་འགྲུབ་སྣང་བཞིའི་ཉམས་ལེན་མཐར་ཕྱིན་ཤོག །ཆོས་ཅན་སྣང་སེམས་འཛིན་པའི་བུན་ལོང་ཀུན། །འོད་གསལ་གཉུག་མའི་མཁའ་ལ་རང་དེངས་པའི། །རྣམ་ཀུན་མཆོག་ལྡན་པདྨ་ཀུན་དུ་འཆང༌། །མངོན་དུ་གྱུར་ནས་འགྲོ་ཀུན་འདྲེན་པར་ཤོག །དཀོན་མཆོག་རྩ་གསུམ་རྒྱ་མཚོའི་བྱིན་མཐུ་དང༌། །ཆོས་ཉིད་རྣམ་པར་དག་པའི་བདེན་པའི་སྟོབས། །བདག་ཅག་ལྷག་བསམ་རྣམ་པར་དཀར་བའི་མཐུས། །སྨོན་ལམ་བཏབ་པ་དེ་བཞིན་འགྲུབ་གྱུར་ཅིག །ཅེས་འདི་གནས་ཆེན་ཡེར་བ་རུ། །སྙིང་པོའི་སྒྲུབ་པ་ལྷུར་ལེན་པའི༑ ༑བཤེས་གཉེན་པདྨ་དོན་འགྲུབ་ངོར། །པདྨ་བི་ཛས་བྲིས་པ་དགེ།
༄༅། །ན་མོ་རཏྣ་ཏྲ་ཡཱ་ཡ། སྤངས་རྟོགས་ཡོན་ཏན་མཐར་ཕྱིན་རྫོགས་སངས་རྒྱས། །བདེན་གཉིས་ངོ་བོ་ལུང་རྟོགས་དམ་པའི་ཆོས། །རིག་གྲོལ་ཡོན་ཏན་མཆོག་མངའ་འཕགས་ཚོགས་སྡེ། །དཀོན་མཆོག་རིན་ཆེན་གསུམ་ལ་གསོལ་བ་འདེབས། །བརྒྱུད་གསུམ་བླ་མ་ཡི་དམ་དཀྱིལ་འཁོར་ལྷ། །གནས་གསུམ་མཁའ་འགྲོ་དམ་ཅན་གཏེར་སྲུང་ཚོགས། །རྩ་གསུམ་ཞི་ཁྲོ་རབ་འབྱམས་དཀྱིལ་འཁོར་ལྷར། །མི་ཕྱེད་སྙིང་ནས་གུས་པས་གསོལ་བ་འདེབས། །སྐྱེ་བ་འདི་བཟུང་ཚེ་རབས་ཕྲེང་བ་ཀུན། །དལ་འབྱོར་རྟེན་ཐོབ་དགེ་བའི་བཤེས་ཀྱིས་ཟིན། །ངེས་པར་འབྱུང་བའི་ཚུལ་ཁྲིམས་རྣམ་པར་དག །གཞན་ཕན་བྱང་སེམས་རྒྱུད་ལ་འབྱོང་བར་ཤོག །ཁྱད་པར་སྔ་འགྱུར་ཐེག་ཆེན་ལམ་ལ་ཞུགས། །དབང་གིས་རྒྱུད་སྨིན་བསྐྱེད་རྫོགས་མཐའ་རུ་ཕྱིན། །དཀའ་བ་མེད་པར་རིག་འཛིན་གོ་འཕང་ཐོབ། །རང་གཞན་དོན་གཉིས་ལྷུན་གྱིས་འགྲུབ་པར་ཤོག །གནས་སྐབས་ཀུན་ཏུ་ནག་ཕྱོགས་བདུད་རིགས་ཀྱི། །བར་ཆད་ཀུན་ཞི་ཚེ་བསོད་དཔལ་འབྱོར་རྒྱས། །ཆོས་དང་མཐུན་པའི་འདོད་པའི་དོན་མཐའ་དག །འབད་མེད་ལྷུན་གྱིས་འགྲུབ་པའི་བཀྲ་ཤིས་ཤོག །ཅེས་པའང་བཙུན་ཆུང་འགའ་ཞིག་གིས་ཤོག་ཛར་གཏད་ནས་ཁ་ཏོན་རྒྱུའི་སྨོན་ལམ་ཞིག་བྲི་རོགས་ཟེར་བས་དེ་འཕྲལ་སྤྲུལ་མིང་པས་བྲིས་པ་དགེ་ལེགས་འཕེལ།
༄༅། །མཁྱེན་རབ་མཁའ་ལ་བྱམས་བརྩེའི་སྤྲིན་ཆེན་འཁྲིགས། །ཐུགས་རྗེའི་ཆར་གྱིས་སྲིད་པའི་ཚད་ནད་སེལ། །ཤཱཀྱའི་རྒྱལ་སོགས་འདྲེན་པ་སྟོང་རྩ་ལ། །སྙིང་ནས་གུས་པས་ཕྱག་འཚལ་སྐྱབས་སུ་མཆི། །བདག་ནི་འདི་བཟུང་ཚེ་རབས་ཕྲེང་བ་ཀུན། །རྒྱལ་བ་རྣམས་ཀྱི་ཆོས་ཀྱི་གདུལ་བྱར་སྐྱེས། །དལ་འབྱོར་རྟེན་ཐོབ་ཤེས་རབ་མིག་དང་ལྡན། །རྒྱུ་འབྲས་ཡིད་ཆེས་སྤྱོད་པ་དག་པར་ཤོག །སྦྱིན་སོགས་དགེ་བའི་ཕྱོགས་ལ་ལྷག་པར་སྤྲོ། །ཉོན་མོངས་རྐྱེན་གྱིས་མི་འཁྲུགས་བཟོད་པར་ལྡན། །ཉེས་པའི་སྐྱོན་གྱིས་མ་གོས་ཚུལ་ཁྲིམས་གཙང༌། །ཆོས་ལ་འཇུག་པའི་བརྩོན་འགྲུས་མཐར་ཕྱིན་ཤོག །མཚན་ལྡན་དགེ་བའི་བཤེས་ཀྱིས་རྗེས་སུ་ཟིན། །སྣ་ཚོགས་ཐེག་པར་ཐབས་ཚུལ་དུ་མའི་ལམ། །དཀའ་བ་མེད་པར་འཇུག་དང་བསྒོམས་པའི་མཐུས། །ཚོགས་གཉིས་མཐར་ཕྱིན་སངས་རྒྱས་སྐུ་འགྲུབ་ཤོག །ཕན་བདེའི་འབྱུང་གནས་བསྟན་ལ་སྲི་ཞུ་དང༌། །སྲིད་པ་ཇི་སྲིད་འགྲོ་ལ་ཆོས་སྟོན་སོགས། །གཞན་དོན་སྒྲུབ་ལ་སྐྱོ་ངལ་མེད་པ་ཡི། །རྒྱལ་བའི་སྲས་ཀྱི་ཕྲིན་ལས་མཐར་ཕྱིན་ཤོག །དཀོན་མཆོག་རིན་ཆེན་གསུམ་གྱི་ཐུགས་རྗེ་དང༌། །བདག་གི་ལྷག་བསམ་རྣམ་པར་དག་པའི་དགེས། །ཇི་ལྟར་སྨོན་པའི་དོན་རྣམས་མ་ལུས་པ། །གེགས་མེད་ཡིད་བཞིན་འགྲུབ་པའི་བཀྲ་ཤིས་ཤོག །ཅེས་པའང་དད་ལྡན་འགའ་ཞིག་གི་བཞེད་སྐོང་ཆེད་དུ་སྤྲུལ་མིང་འགྱུར་མེད་པདྨ་རྣམ་རྒྱལ་ནས་བྲིས་པ་དགེ་ཞིང་བཀྲ་ཤིས་པར་གྱུར་ཅིག་གུ།
༄༅། །སྟོང་ཉིད་སྙིང་རྗེའི་གྲུ་ཆེན་གྱིས། །སྲིད་པའི་རྒྱ་མཚོ་རབ་བརྒལ་ཏེ། །ལུས་ཅན་མཐའ་དག་སྐྱོབ་པའི་དཔལ། །བདེ་གཤེགས་སྲས་བཅས་དགོངས་སུ་གསོལ། །སྒྲིབ་མེད་ཡེ་ཤེས་གཟིགས་པ་ཡིས། །རྟག་པར་འགྲོ་ལ་རྗེས་དགོངས་ཏེ། །མོས་ལྡན་རེ་བ་སྐོང་རྣམས་ཀྱིས། །བདག་གི་སྨོན་ལམ་འགྲུབ་པར་མཛོད། །བདག་གིས་ལེགས་པར་སྤྱད་ཀུན་གྱིས༑ ༑ཐོག་མེད་དྲིན་གྱིས་ལེགས་སྐྱོང་བའི། །མ་རྣམས་སྲིད་ལས་རྣམ་གྲོལ་ཏེ། །རྫོགས་པའི་བྱང་ཆུབ་མངོན་བྱེད་ཤོག །དེ་མ་ཐོབ་ཀྱི་སྐྱེ་ཀུན་ཏུ། །དལ་འབྱོར་ཕུན་ཚོགས་ཐོབ་པ་དང༌། །ཚེ་རིང་ནད་མེད་རིགས་གཟུགས་དང༌། །སྐལ་བ་བཟང་དང་ནོར་དང་ནི། །ཤེས་རབ་དག་གིས་ཕྱུག་གྱུར་ཅིག །སྡིག་པའི་བཤེས་ཀྱིས་མི་ཟིན་ཞིང༌། །ཡང་དག་ལམ་སྟོན་བཤེས་གཉེན་མཆོག །མཉེས་པ་གསུམ་གྱིས་རབ་མཆོད་པས། །ཐེག་མཆོག་བདུད་རྩི་ཐོབ་གྱུར་ཅིག །བདག་བས་གཞན་གཅེས་བློ་འབྱོང་བས། །སྡིག་སེམས་ཡིད་ལ་མི་འགྱུ་ཞིང༌། །རླབས་ཆེན་ཕྱིན་དྲུག་སྤྱོད་པ་ཡིས། །ཉིན་མཚན་ཆོས་ཀྱིས་འདའ་བར་ཤོག །སོ་སོ་ཐར་དང་བྱང་ཆུབ་སེམས། །རིག་འཛིན་སྔགས་ཀྱི་སྡོམ་པ་ཡི། །སྲུང་མཚམས་ཕྲ་ཞིབ་ཇི་སྙེད་པ། །ཁས་བླངས་བཞིན་དུ་ཉམས་མེད་ཤོག །མང་དུ་ཐོས་དང་བསམ་པ་ཡིས། །བློ་ཡི་སྤྲོས་པ་ཀུན་བཅད་ནས། །དེ་དོན་ཚུལ་བཞིན་བསྒོམ་པ་ཡིས། །སྲིད་རྩའི་ས་བོན་གཞོམ་གྱུར་ཅིག །དྲི་མེད་ལྷག་པའི་བསམ་པ་དང༌། །སྤང་དང་ཀློག་པའི་ཕྲིན་ལས་ཀྱིས། །ཐུབ་དབང་ལུང་དང་རྟོགས་པའི་བསྟན། །སྙིགས་མའི་མཐར་ཡང་འཛིན་གྱུར་ཅིག །ནམ་ཞིག་འཆི་ཚེ་གནད་གཅོད་ཀྱི། །འཇིགས་པ་མེད་ཅིང་སྣང་མཐའ་ཡས། །མདུན་ན་མངོན་སུམ་བཞུགས་མཐོང་ནས༑ ༑བདེ་བ་ཅན་དུ་སྐྱེ་བར་ཤོག །དེར་ནི་ས་ལམ་མྱུར་རྫོགས་ཏེ། །ཡང་དག་མངོན་པར་བྱང་ཆུབ་པ། །ཞིང་དང་འཁོར་དང་སྐུ་ཚེའི་ཚད། །ཚེ་མཐའ་ཡས་པ་བཞིན་གྱུར་ཅིག །དཀོན་མཆོག་གསུམ་གྱི་བདེན་པ་དང༌། །བདག་ཅག་ལྷག་བསམ་དག་པའི་མཐུས། །ཇི་ལྟར་སྨོན་པའི་དོན་རྣམས་ཀུན། །བདེ་བླག་ཉིད་དུ་འགྲུབ་གྱུར་ཅིག །ཅེས་པའང་པདྨ་བི་ཛས་སོ།།
༄༅། །བདག་གཞན་སྐྱེ་ཞིང་སྐྱེ་བ་ཐམས་ཅད་དུ། །དལ་འབྱོར་རྟེན་རྙེད་ཐེག་མཆོག་རིགས་སད་ནས། །གྲོལ་བ་དྲུག་ལྡན་རྡོ་རྗེ་རྩེ་མོ་ཡི། །ལམ་ལས་སྐུ་བཞིའི་གོ་འཕང་མྱུར་འགྲུབ་ཤོག །
༄༅། །གཞན་ཕན་བྱང་ཆུབ་སེམས་ཀྱི་ནོར་གྱིས་ཕྱུག །རྣམ་དག་མཁས་ཚུལ་དགུ་ཡི་ཕྲིན་ལས་རྒྱས། །དོན་གཉིས་མཐར་ཕྱིན་ཐུབ་བསྟན་རྒྱལ་མཚན་མཆོག །མི་ནུབ་སྲིད་མཐའི་བར་དུ་སྒྲེང་གྱུར་ཅིག །ཅེས་པའང་མོས་ལྡན་དམ་པའི་བཞེད་ངོར་བི་ཛ་ཡས་བྲིས་ཤིང་སྨོན་པ་དགེ ༑སརྦ་མངྒལཾ། དགེའོ།།
༄༅། །ན་མོ་རཏྣ་ཏྲ་ཡཱ་ཡ། བླ་མ་རྒྱལ་བ་སྲས་བཅས་ཡི་དམ་ལྷ། །མཁའ་འགྲོ་དམ་ཅན་ཆོས་སྐྱོང་སྲུང་མའི་ཚོགས། །མོས་པའི་ཡིད་མཁར་མངོན་སུམ་བཞུགས་ནས་ཀྱང༌། །སྨོན་ལམ་ཡོངས་སུ་འགྲུབ་པའི་དཔང་པོར་མཛོད། །འདི་ལྟར་བགྱིས་པའི་དགེ་བས་མཚོན་བྱས་ཏེ༑ ༑དུས་གསུམ་བྱས་བསགས་རྣམ་དཀར་ཇི་སྙེད་པ། །འཁོར་གསུམ་སྤྲོས་པའི་མཚན་མ་མི་དམིགས་བཞིན། །འོད་གསལ་ཆོས་དབྱིངས་ཆེན་པོར་བསྔོ་བར་བགྱི། །དེའི་མཐུས་བདག་དང་བདག་ལ་འབྲེལ་ཐོབ་རིགས། །བླ་མ་མཁན་སློབ་མཆེད་གྲོགས་ཆོས་ཀྱི་འབྲེལ། །ཕ་མ་གཉེན་བཤེས་འཁོར་གཡོག་ཉེ་དུའི་འབྲེལ། །གནོད་བྱེད་གདོན་བགེགས་ལན་ཆགས་ཤ་འཁོན་འབྲེལ། །གསོན་གཤིན་དད་རྫས་ལོག་འཚོ་དཀོར་གྱི་འབྲེལ། །ཤ་ཁྲག་འོ་ཞོ་པགས་གོས་འཚོ་བ་བརྟེན། །ཞོན་རྟ་འགེལ་ཁལ་སྒོ་ཟོག་ཆེ་ཕྲའི་རིགས། །བཤའ་བཙང་བེད་སྤྱད་{བཅད}དྲིན་དུ་ཆེ་བ་དང༌། །རྩྭ་ཐུ་ཤིང་བྲེག་སོ་ནམ་མེ་ཐབ་སོགས། །སྤྱོད་ལམ་ཀུན་ཏུ་དངོས་སམ་བརྒྱུད་ནས་ཀྱང༌། །འབུ་སྦྲང་སྲོག་ཆགས་བསད་སོགས་གནོད་འཚེའི་རིགས། །ཇི་སྙེད་བགྱིས་མཚོན་འཁོར་ཚེ་ཐོག་མེད་ནས། །བཟང་ངན་ལས་ཀྱིས་འབྲེལ་གྱུར་མཁའ་ཁྱབ་འགྲོ། །ཀུན་ཀྱང་སྲིད་པར་འཆིང་བྱེད་ལས་ཉོན་གྱི། །སྒྲིབ་པའི་དྲྭ་བ་མ་ལུས་མཐར་བྱས་ཏེ། །མཐོ་རིས་ཡོན་ཏན་བདུན་གྱི་རྟེན་ཐོབ་ཅིང༌། །ཐེག་མཆོག་རིགས་སད་དགེ་བའི་བཤེས་ཀྱིས་ཟིན། །ཚུལ་གནས་ཐོས་བསམ་སྒོམ་པའི་ཡོན་ཏན་གྱིས། །ཚེ་དེར་སྲིད་པའི་རྒྱ་མཚོ་རབ་བརྒལ་ཏེ། །བདེ་བ་ཅན་སོགས་དག་པའི་ཞིང་རྣམས་སུ། །སངས་རྒྱས་སྲས་ཀྱིས་བསྐོར་བའི་
ཞལ་མཐོང་ཞིང༌། །ལུང་བསྟན་དབུགས་དབྱུང་རྫོགས་སྨིན་སྦྱངས་གསུམ་གྱིས། །དོན་གཉིས་མཐར་ཕྱིན་མངོན་པར་སངས་རྒྱས་ཤོག །ཅེས་པའང་པདྨ་དབང་ཆེན་བཞེད་སྐོང་དུ་པདྨ་བི་ཛས་བྲིས་ཤིང་སྨོན་པ་དེ་བཞིན་དུ་འགྲུབ་པར་གྱུར་ཅིག་གུ།
༄༅། །ན་མོ་གུ་རུ་རཏྣ་ཏྲ་ཡཱ་ཡ། སྒྲིབ་མེད་ཡེ་ཤེས་གཟིགས་ལས་དུས་ཀུན་ཏུ། །འགྲོ་བ་ཀུན་གྱི་ཁམས་དབང་བསམ་པའི་སྟོབས། །མ་འདྲེས་མཁྱེན་པའི་མགོན་པོ་སྲས་དང་བཅས༑ ༑དེང་འདིར་བདག་ལ་དགོངས་ཤིང་གསན་དུ་གསོལ། །བདག་ནི་མཐོ་རིས་འཇིག་རྟེན་དབང་ཕྱུག་སོགས། །དམན་པའི་འབྲས་བུ་དོན་དུ་གཉེར་མིན་ཏེ། །ངེས་པར་འགྲོ་ལ་ཕན་སླད་བྱང་ཆུབ་མཆོག །ཐོབ་པར་སྤྲོ་ལ་སྨོན་པའི་འབྲས་སྩོལ་ཅིག །འདི་ནས་བཟུང་སྟེ་བྱང་ཆུབ་མ་ཐོབ་བར། །ཆོས་བརྒྱད་མ་རུངས་དུག་ཆུས་མྱོས་མིན་པར། །བསྟན་དང་འགྲོ་ལ་སྨན་པའི་ལྷག་བསམ་སྒོ། །རྨི་ལམ་དུའང་ཉམས་པར་མ་གྱུར་ཅིག །ཡང་སྲིད་ཀུན་ཏུ་ཆོས་ལམ་རིང་གྱུར་པའི། །བརྒྱད་ཚན་གསུམ་གྱི་མི་ཁོམ་གཏན་སྤངས་ནས། །འཁོར་ལོ་བཞི་སོགས་འབྱོར་པའི་ཁྱད་པར་གྱིས། །ཐེག་ཆེན་རིགས་ཀྱི་མཐུན་རྐྱེན་རྫོགས་༼པར་ལྷག༽གྱུར་ཅིག །ཡིད་ལ་བསམ་ཚད་ཕྱིན་ཅི་ལོག་གི་གཞི། །ལག་ཏུ་གང་ལེན་གཞན་ལ་གནོད་པའི་སྒོ། །བྱས་ཚད་དོན་མེད་ངན་འགྲོའི་གཅོང་རྡོ་ཅན། །སྡིག་ལྡན་སྐྱེ་བོའི་ལུས་སུ་བདག་མ་སྐྱེས། །ཚུ་རོལ་མཛེས་པ་སྡིག་ལྡན་རྒྱལ་བློན་བྲན། །བསྟན་སེལ་འཇུག་པའི་རྟོག་གེ་ཐ་སྙད་མཁན། །རང་གཞན་གཉིས་བརླག་ངན་སྔགས་དུག་སྦྱོར་བདག །འཇིག་རྟེན་ཕུང་བྱེད་གསུམ་དུ་བདག་མ་སྐྱེས༑ ༑དགོན་ཆུང་བླ་གཟུགས་ཁོལ་པོ་གླ་མེད་པོ། །ཆོས་ལམ་མི་གཉེར་ལོག་འཚོ་སྒྲུབ་པའི་ཟོང༌༑ ༑འདི་ཕྱི་གཉིས་མེད་དམ་ཉམས་སྡུད་པའི་དཔོན། །གནས་ངན་ལེན་དེར་ནམ་ཡང་བདག་མ་སྐྱེས། །དམ་ཉམས་དཀོར་རྐུན་ཡི་དྭགས་བསྒྲུབ་པའི་རྒྱུ། །མཆེད་ལ་འཁུ་ཞིང་དམ་འདྲལ་དམྱལ་བའི་ཟོང༌། །གཏན་དུ་ཕུང་བའི་ཁ་དྲགས་ཕེར་ཡངས་པོ། །དགོན་སྡེའི་ལས་བྱེད་རྣམས་སུའང་བདག་མ་སྐྱེས། །འགྲོ་ཕན་སྒོ་བག གས་གསང་བ་གཞན་ལ་སྤེལ། །སྒྲཽ་སྐུར་ངན་པས་རང་གཞན་ཕུང་ལ་སྦྱོར། །རྟེན་འབྲེལ་ལོག་སྦྱོར་བསྟན་ལ་སྨ་འབེབས་པའི། །ཡུམ་འཁོར་སློབ་མ་ངན་པར་བདག་མ་སྐྱེས། །མ་རྟོགས་ཚེ་ན་ལུག་ལྟར་བླུན་ཞིང་འཁོར། །ཕྱོགས་ཙམ་གོ་ཚེ་ང་རྒྱལ་སྐྱོན་རྟོག་རགས། །རང་ལ་མི་ཕན་གཞུང་ངན་གཞན་ལ་འཆད། །ཅོལ་ཆུང་བྱ་མང་ལུས་སུ་བདག་མ་སྐྱེས། །རང་ཚོད་མི་བསྟུན་དོན་མེད་དྲན་རྒྱ་སྐྱེད། །མཁོས་ཀ་མེད་ཀྱང་བྱ་བྱེད་སུ་བས་མང༌། །དུས་སུ་མ་བབས་སྨྱོ་སྤྱོད་ཐོ་ཅོས་གཡེངས། །ཀླད་མེད་མགོ་སྟོང་ལུས་སུ་བདག་མ་སྐྱེས། །ལག་ཏུ་མི་ལོན་ཁས་ལེན་གང་ཆེ་འདོམས། །བྱེད་རྒྱུ་མང་ལ་གྲུབ་འབྲས་ཁྱི་བས་ལོད། །གྲོགས་པོ་མང་སྡེབ་གྲོས་མཐུན་གཅིག་ཀྱང་མེད། །རང་སྡུག་རང་ཉོ་མཁན་དུ་བདག་མ་སྐྱེས། །ཆོས་འགལ་སྤོང་ན་ལུས་རྟེན་དམན་ཡང་རུང༌། །རང་རྒྱུད་དུལ་ན་ཆས་སྤྱོད་གང་ཡང་འདྲ། །ལྷག་བསམ་འབྱོང་ན་གང་བྱས་དོན་ལྡན་ཉིད། །ནམ་ཡང་སྒྲིབ་གསུམ་འཆིང་བས་བཅིངས་མ་གྱུར། །འཕོས་མ་ཐག་པར་ཤནྟ་པུ་རིའི་གྲོང༌། །རིགས་བདག་བླ་མ་བཞུགས་པའི་ཞབས་དྲུང་དུ། །སྐྱེས་ནས་མཆོག་གསང་ལམ་གྱི་ཉེ་རྒྱུ་ཡིས༑ ༑རྣམ་བཞིའི་རིག་འཛིན་དཀའ་བ་མེད་བགྲོད་ཤོག །བདག་གི་ཡབ་གཅིག་རྗེ་བཙུན་རིགས་གསུམ་མགོན། །ཚེ་རབས་ཀུན་ཏུ་དགེ་བའི་བཤེས་གྱུར་ཏེ། །དད་བརྩེ་ཤེར་ཏིང་གཟུངས་སྤོབས་བློ་གྲོས་སོགས། །མ་འབད་ན་ཡང་ངང་གིས་འབྱོར་གྱུར་ཅིག །གནས་གྲོགས་འཚོ་བ་བཟང་ལྡན་ལྟ་སྤྱོད་གཙང༌། །ནམ་ཡང་སྡིག་གྲོགས་ངན་པའི་དབང་མི་འགྲོ། །བསམ་སྦྱོར་མཐའ་དག་གཞན་ཕན་འབའ་ཞིག་འབྱུང༌། །ངང་ཚུལ་བརྟན་ཞིང་རང་དབང་འབྱོར་གྱུར་ཅིག །བསླབ་གསུམ་ཉེས་ལྟུང་དྲི་མས་མི་གོས་ཤིང༌། །ཐོས་བསམ་སྒོམ་པའི་བྱ་བར་མི་ཚེ་འདའ། །དེར་ཡང་ཆགས་སྡང་རློམ་སེམས་འཆིང་བ་མེད། །རྩོམ་པ་མཐར་ཕྱིན་བསྟན་འགྲོར་སྨན་གྱུར་ཅིག །སྒྲ་ཚད་བཟོ་གསོ་ནང་དོན་རིགས་སྤྱི་དང༌། །བྱེ་བྲག་བཤད་བརྒྱུད་བཅུ་དང་སྒྲུབ་བརྒྱུད་བརྒྱད། །ཤིང་རྟའི་ལམ་སྲོལ་ཟླ་མེད་མཁས་ཚུལ་དགུས། །སྲིད་མཐའི་བར་དུ་ཕྱོགས་ཀུན་གསལ་བྱེད་ཤོག །ཐུན་མིན་སྡེ་གསུམ་དགོངས་པའི་གསང་མཛོད་ཕུལ༑ ༑གྲོལ་བ་དྲུག་ལྡན་རྡོ་རྗེ་རྩེ་མོའི་སྲོག །སྙིང་སྟོབས་བརྩོན་པ་དྲག་པོས་ལེགས་བཟུང་ནས༑ ༑སྣང་བཞིའི་ལམ་དུ་འགྲོ་ཀུན་ངལ་འཚོ་ཤོག །ནང་གི་ཡེ་ཤེས་མངོན་དུ་མ་གྱུར་བར༑ ༑ཟ་ཟིའི་སྤྱོད་པས་རང་མགོ་མི་བསྐོར་བར།།དབེན་གསུམ་བདུད་རྩིའི་གྲིབ་བསིལ་ལ་བརྟེན་ནས། །ཟུང་འཇུག་གྲུབ་པའི་གོ་འཕང་མངོན་བྱེད་ཤོག །ནམ་ཞིག་འགྲོ་ལ་ཕན་པའི་གནས་ཐོབ་ཚེ། །སྐད་ཅིག་ཙམ་ཡང་ཞི་བདེར་ཞེན་མིན་པར། །སྒྲོལ་བ་གཉིས་སོགས་ཐབས་མཁས་ཕྲིན་ལས་ཀྱིས། །མཐའ་ཡས་སྐྱེ་དགུ་འདྲེན་པའི་དཔལ་ཐོབ་ཤོག །མིང་ཙམ་གྱིས་ཀྱང་སངས་རྒྱས་མཛད་པ་སྒྲུབ། །རྣམ་འཕྲུལ་ཚད་མེད་ཆོས་དབྱིངས་ཁྱབ་པར་འཕྲོ༑ ༑འདུལ་བཞིའི་ཆོ་འཕྲུལ་བསམ་མི་ཁྱབ་པ་ཡིས། །འཁོར་བ་དོང་སྤྲུགས་བཀྲ་ཤིས་འཕེལ་གྱུར་ཅིག །མཆོག་གསུམ་ཐུགས་རྗེ་འགྲོ་བའི་རྒྱུད་ལ་ཞུགས། །འགྲོ་རྣམས་ལས་འབྲས་ཡིད་ཆེས་བསྟན་ལ་གུས། །ཀུན་ཀྱང་ཐེག་པ་མཆོག་གི་རྒྱུད་དགྲོལ་ནས། །ཐར་གྲོལ་ལང་ཚོ་རྒྱས་པའི་བཀྲ་ཤིས་ཤོག །ཅེས་པའང་སྐྱེ་མེད་ཀྱི་ཡི་གེ་སྤྲིན་སྒྲས་སྒེག་པ་སྐྱོ་སུན་འདྲེས་པའི་རྗེས་ཐོབ་ཏུ་གང་ཤར་སྨོན་པ་དེ་དེ་བཞིན་དུ་འགྲུབ་པར་བླ་མ་རྒྱལ་བ་སྲས་དང་བཅས་པས་མཛད་དུ་གསོལ།
༄༅། །རྒྱལ་བཀའ་རིན་པོ་ཆེའི་བཀླགས་ལུང་ལེགས་པར་གྲུབ་པའི་དགེ་རྩ་བྱང་ཆུབ་ཏུ་བསྔོ་བའི་ཚིགས་སུ་བཅད་པ་གཞན་ཕན་ནོར་བུའི་སྤྲིན་ཆེན་ཞེས་བྱ་བ་བཞུགས་སོ། །
ཨོཾ་སྭསྟི་པྲ་ཛྙཱ་བྷྱ༔ དགེ་ལེགས་བྱེ་བའི་དཔལ་གྱིས་མངོན་མཐོ་ཚངས་སོགས་སྐྱེ་དགུས་ཕྱག་བྱས་ཤིང༌། །ཕས་རྒོལ་ཚར་གཅོད་བདུད་ཀྱི་དཔུང་བཅོམ་ཐེག་གསུམ་གདུལ་བྱ་ཆོས་ཀྱིས་སྐྱོང༌། །མཚན་ཐོས་ཙམ་གྱིས་འགྲོ་ཀུན་སྨིན་མཛད་ཐུབ་ཆེན་ལྷ་ཡི་ལྷར་གྱུར་པ། །ཆོས་དང་དགེ་འདུན་བཅས་ཀུན་དད་བརྒྱའི་འདབ་སྟོང་གཡོ་བའི་གཙུག་གིས་མཆོད། །ཞིང་གཞན་བསྐལ་པར་གོམས་ལས་འདི་རུ་ཡུད་ཙམ་བགྱི་བ་དོན་ཆེ་ཞིང༌། །གང་གི་བསྟན་ལ་སློབ་མར་གྱུར་གང་ཇི་ལྟར་དམན་ཡང་བསྐལ་བཟང་འདིར། །འབྲས་ཐོབ་འགྱུར་ཞེས་ེན་གསུང་སེང་གེའི་སྒྲ་ཡིས་ཆེས་ཆེར་བསྔགས་མཛད་པའི། །ངོ་མཚར་བཀའ་དྲིན་ཟླ་བྲལ་མཆོག་གི་ཞབས་ཀྱི་པདྨོར་ཕྱག་བགྱིའོ། །མགོན་པོ་གང་གི་དཔག་མེད་དུས་ནས་ཕུལ་བྱུང་དམ་བཅའི་གོ་བགོས་ཏེ། །ཡུ་བུའི་དོན་དུ་ཚོགས་གཉིས་དཔུང་བསྐུལ་རླབས་ཆེན་བརྩོན་པས་སྒྲུབ་པའི་བཅུད། །ཕངས་མེད་བསྩལ་པའི་བཀའ་དྲིན་ལུས་སྲོག་བྱེ་བས་གཞལ་ཡང་གསོབ་ནུས་ཅི། །དེ་སླད་སྲིད་མཐའི་བར་དུ་དམ་པའི་ཆོས་མཛོད་འཛིན་པའི་གཡར་དམ་འཆའ། །དུས་རིང་ཐོག་མ་མེད་ནས་གཉེན་གྱུར་གང་གི་དབུ་དང་ཡན་ལག་སོགས། །གྲངས་མེད་གཏོང་བཞིན་བསྲུང་བའི་འགྲོ་ལ་མ་འཚལ་བཞིན་དུ་གནོད་པ་བགྱིས། །དམ་ཆོས་སྤངས་སོགས་བྱང་ཆུབ་མཆོག་ལ་སྒྲིབ་པའི་ནོངས་ཀུན་འགྱོད་བཤགས་བསྡོམས། །ཕྱིན་ཆད་བློ་ངན་བདག་འཛིན་འདི་དང་ནམ་ཡང་མཛའ་བར་མ་གྱུར་ཅིག །མགོན་པོ་སྲས་དང་སློབ་མར་བཅས་པའི་རྫོགས་སྨིན་སྦྱངས་པ་རྒྱ་མཚོའི་ཕུལ། །དེ་དག་ཀུན་ལ་དགའ་བས་ཡི་རང་ད་དུང་ཇི་སྲིད་འགྲོ་གནས་བར། །ཟབ་རྒྱས་ཐེག་པའི་སྒོ་འཕར་འབྱེད་བཞིན་ངོ་མཚར་གཟུགས་སྐུའི་བཀོད་པ་མཆོག །ལོག་རྟོག་དབང་གིས་ནམ་ཡང་སྒྲིབ་མིན་བསྐལ་པ་མཆོག་གིས་འགྲོ་འདི་སྲུངས། །རྡུལ་སྙེད་བསྐལ་པར་སྲིད་གསུམ་བདོག་དགུས་མི་མཆོག་འཁོར་བཅས་བསྙེན་བྱས་ལས། །ཚིགས་བཅད་གཅིག་མཉན་དོན་ཆེན་འགྱུར་ན་མཐའ་དག་ཡོན་ཏན་དཔེར་འོས་སུ། །དེ་སླད་དཔག་དཀའི་བསོད་ནམས་བསགས་འདི་བློ་མཆོག་མངའ་བ་སྲས་བཅས་ཀྱི། །དགོངས་པ་ཇི་བཞིན་བྱང་ཆུབ་ཕྱིར་བསྔོ་ལུས་ཅན་འཁོར་བ་དོང་སྤྲུགས་ཤོག །བསོད་ནམས་འདི་ཡིས་སྐྱེ་དགུའི་སྙིང་ལ་ཐོག་མེད་ནས་ཉལ་མ་རིག་མཚོ༑ ༑ཚུལ་མིན་ཡིད་བྱེད་རླུང་གིས་རབ་དཀྲུག་ཕྲ་རྒྱས་ཀུན་འབྱུང་རྦ་རླབས་ཅན། །སྡུག་བསྔལ་གསུམ་གྱི་ཅ་ཅོ་སྒྲོགས་གང་ལམ་བདེན་མེ་ཡིས་ལྷག་མེད་དུ། །སྐེམ་ནས་ཟག་མེད་ཞི་བའི་ཡོན་ཏན་ཕུན་ཚོགས་འབྱོར་པས་མཛེས་གྱུར་ཅིག །སྲིད་ན་རིན་ཐང་བྲལ་བའི་དངོས་གཅིག་ཕན་བདེའི་འདོད་པ་འཇོ་བའི་དཔྱིད། །ལྷར་བཅས་སྐྱེ་དགུའི་གཙུག་གི་རྒྱན་དུ་བསྐལ་པ་བྱེ་བར་ཐོབ་དཀའ་བའི། །རྒྱལ་བསྟན་ལུང་རྟོགས་སྙིང་པོའི་དབྱིག་མཆོག་བཤད་སྒྲུབ་ཕྲིན་ལས་གོས་བཟང་རྩེར། །ཆེས་བརླིང་རྒོལ་ངན་ཀླ་ཀློའི་འཇིགས་བྲལ་དགའ་སྟོན་རྒྱལ་མཚན་སྒྲེང་གྱུར་ཅིག །མགོན་ཁྱོད་སློབ་ཚེ་ཚིགས་བཞི་རེའི་ཕྱིར་འཁོར་སྒྱུར་རྒྱལ་སྲིད་ཡོངས་གཏོང་ཞིང༌། །སྐུ་ལ་ཤ་ཡི་ཀོང་བུ་བྲུས་སོགས་བརྣག་དཀའི་མཛད་པ་དཔག་ཡས་ཀྱི། །བདེན་པའི་མཐུ་དང་དེ་རིང་བདག་གི་ལེགས་བྱས་རྒྱ་ཆེན་བསགས་པ་འདིས༑ ༑བསྟན་པ་རིན་ཆེན་ཡུན་གནས་འཁོར་ལོ་གསུམ་གྱི་ཕྲིན་ལས་བླར་འཕེལ་ཤོག །གང་གི་བསྟན་མཆོག་འཛིན་པར་ཞལ་བཞེས་བློ་ཆེན་རྒྱལ་སྲས་དཔའ་རྣམས་དང༌། །གནས་བརྟན་བཅུ་དྲུག་འཕགས་པའི་ཚོགས་བཅས་ཚངས་དབང་འཇིག་རྟེན་སྐྱོང་བ་བཞི། །ལྷ་ཀླུ་གནོད་སྦྱིན་དཀར་ཕྱོགས་སྐྱོང་རྣམས་དེ་རིང་དགྱེས་པའི་ཞལ་སྟོན་ལ། །བཀྲ་ཤིས་ངོ་མཚར་སྐྱེ་ལྔའི་སྒྲ་ཡིས་ཕྱོགས་དུས་ཀུན་ཏུ་སྙན་པར་མཛོད། །རྒྱལ་བའི་ཞལ་ཚབ་སྙིགས་འགྲོའི་མགོན་གཅིག་མཚུངས་མེད་བླ་མའི་ཞབས་པད་བརྟན། །བསླབ་པ་གསུམ་ལྡན་འདུས་པའི་སྡེ་འཕེལ་རྟག་ཏུ་མཐུན་ཞིང་དོན་རྣམས་འགྲུབ། །སྤང་ཀློག་ཕྲིན་ལས་ཉིན་བཞིན་གོང་འཕེལ་རྫོགས་ལྡན་དང་པོའི་དགའ་བ་ལྟར། །ཕུལ་བྱུང་ཡོན་ཏན་འབྱོར་པས་ཡོངས་གཏམས་རྣམ་མཁྱེན་གྲོང་ཁྱེར་མཛེས་བྱེད་ཤོག །ས་གཞི་སྐྱོང་རྣམས་ཆོས་ལ་རྟག་གནས་འབངས་འཁོར་མཐའ་དག་བདེ་ཞིང་སྐྱིད། །ཀུན་ཀྱང་ཕན་ཚུན་བྱམས་པས་རྒྱུད་གྲོལ་འཐབ་དང་རྩོད་པའི་མིང་མི་གྲགས། །ལས་འབྲས་ཡིད་ཆེས་ལྟ་བ་ལ་བརྟེན་དགེ་བཅུའི་ཐེམ་སྐས་ཆེར་འཛེགས་ནས། །ཐར་གྲོལ་ཁང་བཟང་ཉམས་དགར་འཇུག་ལ་དཀའ་བ་མེད་པའི་མཐུ་ཐོབ་ཤོག །བདག་ཀྱང་དུས་འདི་ནས་བཟུང་ཇི་སྲིད་འཁོར་མཐའ་གཏུགས་པ་དེ་སྲིད་དུ། །རླབས་ཆེན་བྱང་ཆུབ་སེམས་དང་མི་འབྲལ་རྒྱལ་བའི་ཆོས་མཛོད་མ་ལུས་འཛིན༑ ༑མཐའ་ཀླས་གདུལ་བྱའི་རེ་བ་ཡོངས་སྐོང་སངས་རྒྱས་ཆོས་རྣམས་རྫོགས་བྱེད་པ༑ ༑འཇམ་དཔལ་ཀུན་ཏུ་བཟང་པོའི་རྣམ་ཐར་ཇི་འདྲ་དེ་བཞིན་ཉིད་གྱུར་ཅིག །གང་དག་བདག་གི་མིང་ཙམ་ཐོས་སམ་དྲན་དང་བསྟོད་དམ་སྨད་ཀྱང་རུང༌། །དེ་དག་སྡིག་ཟད་ཉོན་མོངས་རྒྱུན་ཆད་བདེ་དགའ་རྒྱ་མཚོས་འཚོ་བ་དང༌། །རྟག་ཏུ་གཞན་ཕན་སྤྱོད་པར་ཆེས་སྤྲོ་བདུད་བཞིའི་འཇིགས་པའི་གཡུལ་ལས་རྒྱལ། །རྣམ་གྲོལ་མཆོག་གི་ལམ་ལས་ནམ་ཡང་ཕྱིར་ལྡོག་འགྱུར་བར་མ་གྱུར་ཅིག །བདག་གི་བདེ་དགེ་འགྲོ་ལ་ཡོངས་སྨིན་དེ་ཀུན་མ་འབད་བཞིན་དུ་གྲོལ། །དེ་དག་སྡིག་སྡུག་བདག་ལ་མྱུར་སྨིན་གྲོང་ཁྱེར་རྣམ་དྲུག་ཡུད་ཀྱིས་ཞིག །ཆོས་ཀུན་སྒྱུ་མ་ལྟ་བུར་རྟོགས་པས་འཇིགས་དང་རློམ་སེམས་འགའ་ཡང་མེད། །ལམ་ལྔ་ས་བཅུའི་ཡོན་ཏན་མཐའ་དག་མིག་འཕྲུལ་བཞིན་དུ་བགྲོད་གྱུར་ཅིག །བཅུད་ཀྱི་སྤྱོད་པས་སྣོད་ལ་དཔལ་སྐྱེད་དེས་ཀྱང་འགྲོ་ལ་ཕན་པ་སྒྲུབ། །སློབ་མའི་དད་པས་བླ་མའི་རྒྱུད་བསྐུལ་དེ་ཡི་ཐུགས་རྗེས་གདུལ་བྱ་སྨིན། །ཀུན་ཀྱང་ཕན་ཚུན་རྒྱུ་རྐྱེན་རྟེན་འབྲེལ་རང་བཞིན་ལེགས་པའི་ཕྱོགས་སུ་འགྲིགས། །དོན་གཉིས་བསམ་ཀུན་ལྷུན་གྱིས་གྲུབ་པའི་བཀྲ་ཤིས་དཔལ་གྱིས་འབྱོར་གྱུར་ཅིག །ཅེས་གནས་དུས་སྟོན་འཁོར་ཕུན་སུམ་ཚོགས་པ་དང་འབྲེལ་བར་རྒྱལ་བཀའ་རིན་པོ་ཆེ་གངས་རིའི་ཁྲོད་དུ་འགྱུར་རོ་ཅོག་གི་བཀླགས་ལུང་གི་རྒྱུན་གང་བཞུགས་གེགས་མེད་མཐའ་རྒྱས་སུ་གྲུབ་པའི་སྐལ་བཟང་ཉམས་སུ་མྱོང་བའི་སྐབས། བྱང་འདྲེན་གཞོན་ནུ་བློ་གསལ་བསོད་ནམས་རྩེ་མོ་ནས་བསྐུལ་བའི་རྐྱེན་བྱས་ཏེ། ཤཱཀྱའི་སྲས་ཀྱི་རྗེས་སུ་ཞུགས་ཤིང་རྒྱལ་བའི་སྲས་ཀྱི་མིང་ཙམ་གྱིས་སྙན་པའི་ཟེ་ཆེན་པ་གཞན་ཕན་ཆོས་ཀྱི་བློ་གྲོས་ཀྱིས་བཤད་སྒྲུབ་ཀྱི་ཆོས་གྲྭ་བྱང་ཆུབ་ཆོས་གླིང་གི་འཚོགས་ཁང་དུ། མཁན་ཆེན་ཐམས་ཅད་མཁྱེན་པའི་སྤྱན་སྔ་ནས་བྲིས་ཤིང་ལྷག་བསམ་རྩེ་གཅིག་པས་སྨོན་པ་དེ་བཞིན་དུ་འགྲུབ་པར་བླ་མ་རྒྱལ་བ་སྲས་དང་བཅས་པས་བྱིན་གྱིས་བརླབ་པར་མཛད་དུ་གསོལ། དགེའོ༑ ༑
༄༅། །ཨེ་མ་ཧོ། རབ་འབྱམས་ཕྱོགས་དུས་ཞིང་གི་བདེ་གཤེགས་སྲས་དང་བཅས། །བླ་མ་ཡི་དམ་ཌཱ་ཀི་དམ་ཅན་གཏེར་སྲུང་སོགས། །མོས་པའི་ཡིད་མཁར་མངོན་སུམ་བཞིན་དུ་བཞུགས་ནས་ཀྱང༌། །གུས་ལྡན་བདག་གི་སྨོན་ལམ་འགྲུབ་པའི་དཔང་པོར་མཛོད། །བདག་གཞན་དུས་གསུམ་བྱས་བསགས་རྣམ་དཀར་དགེ་བའི་རྒྱུན། །མ་ལུས་གཅིག་བསྡོམས་འཁོར་གསུམ་དམིགས་པའི་དུག་བཏང་ནས། །སྲས་བཅས་རྒྱལ་བའི་དགོངས་པ་ཇི་བཞིན་བསྔོ་བགྱིད་ན། །བྱང་ཆེན་མཆོག་གི་རྒྱ་མཚོར་གཞོལ་ཞིང་འབབས་གྱུར་ཅིག །དགེ་བ་དེའི་མཐུས་བསྟན་འཛིན་མཆོག་རྣམས་ཞབས་པད་བརྟན། །བཤད་སྒྲུབ་སྡེ་རྒྱས་བོད་ཡུལ་མཐའ་དབུས་བདེ་ཞིང་སྐྱིད། །ཀུན་ཀྱང་ཕན་ཚུན་བྱམས་པའི་སེམས་འཆང་འཐབ་རྩོད་བྲལ། །དགེ་བཅུའི་ཁྲིམས་བརླིང་རྫོགས་ལྡན་དགའ་སྟོན་འཕེལ་གྱུར་ཅིག །ཁྱད་པར་བདག་གི་ཕ་མ་འཁོར་སློབ་ཡོན་བདག་དང༌། །གནོད་འཚེའི་གདོན་བགེགས་བཟང་ངན་ལས་ཀྱིས་འབྲེལ་གྱུར་ཀུན། །ཚེ་འདིར་ཚེ་རིང་ནད་མེད་བདེ་སྐྱིད་ལོངས་སྤྱོད་ལྡན། །ཆོས་མཐུན་བསམ་འགྲུབ་ཚེ་འཕོས་བདེ་ཆེན་ཞིང་བགྲོད་ཤོག །བདག་ཀྱང་སྐྱེ་ཀུན་དལ་འབྱོར་ཡོན་ཏན་མཆོག་ཐོབ་ཅིང༌། །ཐེག་ཆེན་རིགས་སད་ཡོངས་འཛིན་དགེ་བའི་བཤེས་ཀྱིས་ཟིན༑ ༑ཚུལ་ཁྲིམས་རྣམ་དག་ཐོས་བསམ་སྒོམ་པའི་ཡོན་གྱིས་འབྱོར། །རིས་བྲལ་བསྟན་དང་འགྲོ་ལ་སྨན་པའི་མཐུ་ཐོབ་ཤོག །བསླུ་མེད་ལས་འབྲས་ཡིད་ཆེས་ཆོས་མིན་བྱ་བ་སྤངས༑ ༑མི་རྟག་འཆི་བ་དྲན་པས་ལོང་མེད་བློ་སྣ་བསྟུངས། །གཉེན་ས་རི་ཁྲོད་འགྲིམ་པས་རྣམ་གཡེང་འདུ་འཛི་ཞི། །གོང་མའི་རྣམ་ཐར་དྲན་པས་དཀའ་སྤྱད་མཐར་འདོན་ཤོག །རྐྱེན་ངན་ལམ་དུ་བསླངས་པས་འགལ་རྐྱེན་གྲོགས་སུ་ཤར། །འགྲོ་ཀུན་ཕ་མར་ཤེས་པས་ཕྱོགས་འཛིན་ཆགས་སྡང་བྲལ། །བདག་བས་གཞན་གཅེས་འབྱོར་པས་གནོད་ལེན་ཕན་གྱིས་འཇལ། །ཆོས་ཀུན་སྒྱུ་མར་རྟོགས་པས་ཆོས་བརྒྱད་རོ་སྙོམས་ཤོག །བླ་མ་སངས་རྒྱས་དངོས་མཐོང་བྱིན་རླབས་སྙིང་ལ་ཞུགས། །གདམས་ངག་བདུད་རྩི་མྱོང་བས་ཉམས་རྟོགས་ལང་ཚོ་རྒྱས། །ཆོས་ཀུན་འགལ་མེད་རྟོགས་པས་ཕྱོགས་འཛིན་ཆོས་སྤོང་བྲལ། །རང་སྐྱོན་རང་གིས་མཐོང་ནས་བདག་འཛིན་ཡུལ་ཕྱུང་ཤོག །བློ་བྲལ་གཤིས་ལ་ཕེབས་པས་ཡིད་དཔྱོད་གྲུབ་མཐའ་ཞིག །གཉུག་མའི་ངང་ལ་གནས་པས་མཚན་འཛིན་སྒྲིབ་གཡོགས་བྲལ། །རེ་དོགས་ཞེན་འཛིན་གྲོལ་བས་གོལ་སྒྲིབ་གཤིས་ལ་སངས། །མ་བཙལ་ལྷུན་རྫོགས་འབྲས་བུ་རང་ལས་རྙེད་པར་ཤོག །དུ་མར་རོ་གཅིག་རྟོགས་པས་ཆོས་ཀུན་དེ་ཉིད་རིགས། །རོ་གཅིག་དུ་མར་ཤར་བས་རྟེན་འབྲེལ་ཐབས་ལ་མཁས། །རང་འདོད་གཏིང་ནས་ཟད་པས་གཞན་དོན་ལྷུན་གྱིས་གྲུབ། ཁམས་གསུམ་འཁོར་བ་དོང་སྤྲུགས་ཕྲིན་ལས་མཁའ་མཉམ་ཤོག །མདོར་ན་རབ་འབྱམས་ཕྱོགས་དུས་བདེ་གཤེགས་སྲས་བཅས་ཀྱིས། །ཐུགས་བསྐྱེད་སྨོན་ལམ་མཛད་ཕྲིན་མཁྱེན་བརྩེ་ནུས་པའི་སྟོབས། །བླ་མེད་ཡེ་ཤེས་སྒྱུ་འཕྲུལ་ཟབ་མོ་ཇི་འདྲ་བ། །དེ་འདྲ་ཁོ་ནར་བདག་སོགས་འགྲོ་ཀུན་འགྱུར་བར་ཤོག །ཅེས་པའང་སྒྲུབ་བླ་ཨ་ཡུའི་མཚན་ཅན་གྱི་བཞེད་སྐོང་དུ་སྙོམ་ལས་པ་པདྨ་བི་ཛས་བྲིས་པ་དགེ།
༄༅། །ཨོཾ་སྭསྟི། སངས་རྒྱས་རྣམས་ནི་སྐུ་བཞིའི་ཡེ་ཤེས་བརྙེས། །རྒྱལ་སྲས་མཆོག་རྣམས་རྟག་པར་གཞན་དོན་དགོངས། །ཉན་ཐོས་དགྲ་བཅོམ་སྲིད་པའི་ཟག་པ་ཟད། །བདེན་པ་དེ་ཡིས་དུས་ཀུན་ཤིས་གྱུར་ཅིག །འཇམ་དཔལ་དཔའ་བོ་མཁྱེན་རབ་འགྲན་ཟླ་བྲལ། །སྤྱན་རས་གཟིགས་དབང་ཐུགས་རྗེ་མཚུངས་པ་མེད། །གསང་འཛིན་མགོན་པོའི་མཐུ་སྟོབས་དཔག་པར་དཀའ། །བདེན་པ་དེ་ཡིས་དུས་ཀུན་ཤིས་གྱུར་ཅིག །མཚོ་སྐྱེས་རྒྱལ་བའི་བརྟུལ་ཞུགས་འགྲན་ཟླ་བྲལ། །མཁན་ཆེན་ཞི་འཚོའི་སྦྱངས་ཡོན་མཚུངས་པ་མེད། །ཆོས་རྒྱལ་ཁྲི་ལྡེའི་ཐུགས་བསྐྱེད་དཔོག་པར་དཀའ། །བདེན་པ་དེ་ཡིས་དུས་ཀུན་ཤིས་གྱུར་ཅིག །རྩ་བརྒྱུད་བླ་མའི་བྱིན་རླབས་འགྲན་ཟླ་བྲལ། །ཡི་དམ་ལྷ་ཡི་དངོས་གྲུབ་མཚུངས་པ་མེད། །མཁའ་འགྲོ་ཆོས་སྲུང་ནུས་མཐུ་དཔོག་པར་དཀའ། །བདེན་པ་དེ་ཡིས་དུས་ཀུན་ཤིས་གྱུར་ཅིག ༑རིས་བྲལ་རྒྱལ་བསྟན་མི་ཉམས་སྲིད་མཐར་རྒྱས། །བསྟན་འཛིན་ཞབས་བརྟན་མཛད་ཕྲིན་མཁའ་མཐར་མཉམ། །མཐའ་ཀླས་འགྲོ་ལ་ཕན་བདེའི་དགའ་སྟོན་རྒྱས། །དོན་གཉིས་བསམ་ཀུན་འགྲུབ་པའི་བཀྲ་ཤིས་ཤོག །ཅེས་པའང་ལྕགས་ཁམས་རྡོ་རྗེའི་སྣ་ལྡན་གྱི་གནམ་ལོ་གསར་དུ་འཆར་བའི་དུས་ཚེས་དང་པོར་ཟེ་ཆེན་པ་འགྱུར་མེད་པདྨ་བསྟན་འཛིན་གྱིས་བྲིས་པ་ཕྱོགས་ཐམས་ཅད་དུ་བདེ་ལེགས་འཕེལ་བའི་རྒྱུར་གྱུར་ཅིག མངྒལཾ། དགེའོ༑ ༑
༄༅། །ཐུབ་དབང་གནསབརྟན་བཅུ་དྲུག་གི་ཤིས་པ་བརྗོད་པ་བཀྲ་ཤིས་སྐྱེ་བ་ལྔ་པའི་སྒྲ་དབྱངས་ཞེས་བྱ་བ།
ཨོཾ་སྭསྟི་པྲ་ཛ་བྷྱཿ། བཀྲ་ཤིས་ཡོན་ཏན་བྱེ་བས་བརྒྱན་པའི་སྐུ། །དྲན་པ་ཙམ་གྱིས་ཕན་བདེའི་རེ་སྐོང་བའི། །ཐུབ་དབང་སྲས་ཀྱིས་བསྐོར་བའི་མགོན་རྣམས་ཀྱིས། །དེང་འདིར་བཀྲ་ཤིས་བདེ་ལེགས་མཛད་པར་གྱུར། །བསྐལ་བཟང་སྒྲོན་མ་སྟོང་ལས་པད་དཀར་ལྟར། །ཆེར་བསྔགས་ཐུགས་བསྐྱེད་རྨད་བྱུང་དོན་ཀུན་གྲུབ། །དོན་གཉིས་བསམ་ཀུན་རྫོགས་བྱེད་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ཤཱ་རིའི་བུ་ནི་ཤེས་རབ་ཅན་གྱི་མཆོག །མཽའུ་གལ་མཐུ་སྟོབས་རྫུ་འཕྲུལ་འགྲན་ཟླ་བྲལ། །ཤེས་རབ་སྟོབས་དཔལ་བསྐྱེད་པའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ཡན་ལག་འབྱུང་ནི་སྤོས་ཕོར་རྔ་ཡབ་འཛིན། །དགྲ་བཅོམ་སྟོང་དང་སུམ་བརྒྱའི་འཁོར་གྱིས་བསྐོར། །འཆལ་སྤྱོད་དྲི་མ་གཞིལ་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ༑མ་ཕམ་པ་ནི་མཉམ་བཞག་ཕྱག་རྒྱ་མཛད། །དགྲ་བཅོམ་བརྒྱ་ཕྲག་གཅིག་གི་འཁོར་གྱིས་བསྐོར། །ཐོས་བསམ་ཡོན་ཏན་འཕེལ་བྱེད་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ནགས་ན་གནས་ནི་སྡིགས་མཛུབ་རྔ་ཡབ་འཛིན། །དགྲ་བཅོམ་སྟོང་དང་བཞི་བརྒྱའི་འཁོར་གྱིས་བསྐོར། །མི་མཐུན་གནོད་ཀུན་ཞི་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །འཕགས་པ་དུས་ལྡན་གསེར་གྱི་རྣ་ཀོར་འཛིན༑ ༑དགྲ་བཅོམ་སྟོང་དང་ཆིག་བརྒྱའི་འཁོར་གྱིས་བསྐོར། །འཁོར་འདུ་སྤངས་རྟོགས་སྩོལ་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །རྡོ་རྗེ་མོ་བུ་སྡིགས་མཛུབ་རྔ་ཡབ་འཛིན། །དགྲ་བཅོམ་སྟོང་ཕྲག་གཅིག་གི་འཁོར་གྱིས་བསྐོར། །དོན་རྣམས་འགྲུབ་པར་བྱེད་པའི་བཀྲ་ཤིས་ལྷ། །བཀྲ་ཤིས་དེས་ཀྱང་༼དེང་དེངས་འདིའི་རིགས་འདི་ལྟར་ཞུས།༽འདིར་བདེ་ལེགས་ཤོག །འཕགས་པ་བཟང་པོ་ཆོས་འཆད་མཉམ་བཞག་མཛད། །དགྲ་བཅོམ་སྟོང་དང་ཉིས་བརྒྱའི་འཁོར་གྱིས་བསྐོར། །དོན་རྟོགས་ཏིང་འཛིན་གྲུབ་པའི་བཀྲ་ཤིས་ལྷ༑ ༑བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །གསེར་གྱི་བེའུ་རིན་ཆེན་ཞགས་པ་འཛིན། །དགྲ་བཅོམ་ཆེན་པོ་ལྔ་བརྒྱའི་འཁོར་གྱིས་བསྐོར། །གཟུངས་དང་སྤོབས་པ་སྦྱིན་པའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །བྷ་ར་དྷྭ་ཛ་མཉམ་བཞག་ཕྱག་རྒྱ་མཛད། །དགྲ་བཅོམ་ཆེན་པོ་བདུན་བརྒྱའི་འཁོར་གྱིས་བསྐོར། །ངན་སོང་འཇིགས་ལས་སྒྲོལ་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །བ་ཀུ་ལ་ནི་གཏེར་གྱི་ནེའུ་ལེ་འཛིན། །དགྲ་བཅོམ་ཆེན་པོ་དགུ་བརྒྱའི་འཁོར་གྱིས་བསྐོར། །ལོངས་སྤྱོད་འབྱོར་པ་རྒྱས་བྱེད་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ༑སྒྲ་གཅན་འཛིན་ནི་རིན་ཆེན་སྲོག་ཞུ་འཛིན། །དགྲ་བཅོམ་སྟོང་དང་ཆིག་བརྒྱའི་འཁོར་གྱིས་བསྐོར། །ལྟུང་གཞིལ་ཆོས་ཀུན་རྟོགས་བྱེད་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ལམ་ཕྲན་བསྟན་ནི་མཉམ་བཞག་ཕྱག་རྒྱ་མཛད། །དགྲ་བཅོམ་སྟོང་དང་དྲུག་བརྒྱའི་འཁོར་གྱིས་བསྐོར། །ཉོན་མོངས་སྡུག་བསྔལ་ཞི་བྱེད་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །བསོད་སྙོམས་ལེན་པ་གླེགས་བམ་ལྷུང་བཟེད་འཛིན༑ ༑དགྲ་བཅོམ་སྟོང་ཕྲག་གཅིག་གི་འཁོར་གྱིས་བསྐོར། །སྡུག་བསྔལ་མཐའ་དག་ཞི་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །འཕགས་པ་ལམ་བསྟན་ཆོས་འཆད་གླེགས་བམ་འཛིན། །དགྲ་བཅོམ་ཆེན་པོ་སུམ་བརྒྱའི་འཁོར་གྱིས་བསྐོར༑ ༑བློ་མཆོག་སྤོབས་པ་བསྐྱེད་པའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ཀླུ་ཡི་སྡེ་ནི་བུམ་པ་མཁར་གསིལ་འཛིན། །དགྲ་བཅོམ་སྟོང་དང་ཉིས་བརྒྱའི་འཁོར་གྱིས་བསྐོར། །འདོད་འབྱུང་སྡུག་བསྔལ་ཞི་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །གནས་བརྟན་སྦེད་བྱེད་ཆེན་པོ་གླེགས་བམ་འཛིན། །དགྲ་བཅོམ་སྟོང་དང་བཞི་བརྒྱའི་འཁོར་གྱིས་བསྐོར། །ལྔ་ཕྲག་རིགས་ལམ་རྟོགས་བྱེད་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །མི་ཕྱེད་པ་ནི་བྱང་ཆུབ་མཆོད་རྟེན་འཛིན། །དགྲ་བཅོམ་སྟོང་ཕྲག་གཅིག་གི་འཁོར་གྱིས་བསྐོར། །དོན་འགྲུབ་སྡིག་པ་ཞི་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །དྷརྨ་ཏ་ཡིས་རྔ་ཡབ་བུམ་པ་འཛིན། །དགྲ་བཅོམ་ཆེན་པོ་ལྔ་བཅུའི་འཁོར་གྱིས་བསྐོར། །གདུལ་བྱ་སྨིན་ཅིང་གྲོལ་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །འཕགས་པ་ཧྭ་ཤང་བྱེ་རུ་རྣམ་རྒྱལ་འཛིན། །གཞོན་མཛེས་བྱིས་པ་བཅུ་དྲུག་འཁོར་གྱིས་བསྐོར༑ ༑འགྲོ་བ་དབང་དུ་སྡུད་པའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །རྒྱལ་ཆེན་ཡུལ་འཁོར་སྲུང་ནི་པི་ཝཾ་སྦྲེངས། །དཀར་ཕྱོགས་དྲི་ཟ་མང་པོའི་འཁོར་གྱིས་བསྐོར། །ཕྱི་ནང་འཁྲུགས་རྩོད་ཞི་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །རྒྱལ་ཆེན་འཕགས་སྐྱེས་པོ་ནི་རལ་གྲི་འཛིན། །དཀར་ཕྱོགས་གྲུལ་བུམ་མང་པོའི་འཁོར་གྱིས་བསྐོར། །དུས་མིན་འཆི་བ་བཟློག་པའི་བཀྲ་ཤིས་ལྷ༑ ༑བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །རྒྱལ་ཆེན་སྤྱན་མི་བཟང་ནི་སྦྲུལ་ཞགས་འཛིན། །དཀར་ཕྱོགས་ཀླུ་ཕྲུག་མང་པོའི་འཁོར་གྱིས་བསྐོར། །ནོར་ཕྱུགས་དངོས་གྲུབ་སྤེལ་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །རྒྱལ་ཆེན་རྣམ་ཐོས་སྲས་ནི་རྒྱལ་མཚན་འཛིན། །འཁོར་དུ་དཀར་ཕྱོགས་གནོད་སྦྱིན་མང་པོས་བསྐོར༑ ༑ཐུན་མོང་འདོད་པ་འཇོ་བའི་བཀྲ་ཤིས་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །མཆོག་གསུམ་བདེན་བྱིན་གདུལ་བྱའི་ཡུལ་ལ་ཞུགས། །ལྷ་ཀླུ་དགའ་བས་དུས་བཞིར་ཤིས་པ་སྒྲུབས། །མི་དབང་ཆོས་ལྡན་དགེ་བཅུའི་དཔལ་འབྱོར་རྒྱས། །རྫོགས་ལྡན་ལང་ཚོ་དར་བའི་བཀྲ་ཤིས་ཤོག །མཁས་གྲུབ་བཤེས་གཉེན་དུ་མས་ཕྱོགས་ཀུན་ཁྱབ༑ ༑རིགས་བཟང་བློ་གསལ་ཁྲིམས་ལྡན་འདུ་བ་རྒྱས། །བླ་སློབ་རྟེན་འབྲེལ་བཤད་སྒྲུབ་ཆོས་ཕྱོགས་འགྲིགས། །ལུང་རྟོགས་བསྟན་པ་རྒྱས་པའི་བཀྲ་ཤིས་ཤོག །མཁས་པའི་རྣམ་དཔྱོད་གྲགས་དཀར་ས་གསུམ་ཁྱབ། །གྲུབ་པའི་ཉམས་རྟོགས་བརྟུལ་ཞུགས་རྩལ་ཆེན་རྫོགས། །ཀུན་ཀྱང་བསྟན་ལ་ཕྱག་བཞེས་གཅིག་ཏུ་དཀར། །ཐེག་མཆོག་བསྟན་པ་དར་སྨིན་བཀྲ་ཤིས་ཤོག །མཆོད་གནས་ཡོན་གྱིས་འབྱོར་ལྡན་ཡིད་དབང་འཕྲོག །འབྱོར་ལྡན་ནོར་གྱིས་མཆོད་འོས་མངའ་ཐང་བསྐྱེད། །ཡོན་མཆོད་རྟེན་འབྲེལ་ཐེག་ཆེན་ལམ་དུ་གཅིག ༑དོན་གཉིས་བསམ་པ་འགྲུབ་པའི་བཀྲ་ཤིས་ཤོག །རྟེན་འབྲེལ་ཆོས་ཀུན་སྟོང་ཉིད་ངོ་བོར་མཉམ། །སྟོང་པའི་རང་མདངས་རྟེན་འབྱུང་སྒྱུ་མར་ཤར། །ཟུང་འཇུག་ངོ་བོ་རྣམ་ཐར་བཞི་རུ་ཟླུམ། །རྩོལ་མེད་ལྷུན་གྱིས་གྲུབ་པའི་བཀྲ་ཤིས་ཤོག །ཅེས་པའང་མེ་རྟ་ལོ་གསར་ཚེས་ཆོ་འཕྲུལ་ཟླ་བའི་ཚེས་བཟང་རྒྱལ་དང་ཕུར་བུའི་སྦྱོར་བ་ཕུན་སུམ་ཚོགས་པའི་ཉིན་རང་གནས་བཀྲ་ཤིས་འཆི་མེད་གྲུབ་པའི་དགའ་ཚལ་དུ་འཇམ་དབྱངས་བློ་གྲོས་རྒྱ་མཚོས་བྲིས་པའི་བཀྲ་ཤིས་ཀྱི་སྣང་བ་ཆེན་པོས་ཕྱོགས་ཀུན་ཏུ་ཁྱབ་པའི་རྒྱུར་གྱུར་ཅིག་གུ། དགེའོ། །དགེའོ༑ ༑དགེའོ།། །།
༄༅། །ན་མོ་རཏྣ་ཏྲ་ཡ་ཡ། ཆོས་དབྱིངས་མཁའ་ལ་མཁྱེན་བརྩེའི་ཆུ་འཛིན་འཁྲིགས༑ ༑ནུས་མཐུའི་ཆར་གྱིས་འགྲོ་ཀུན་རེ་སྐོང་བའི། །སྐྱབས་འོས་ཀུན་ལ་གུས་པས་སྐྱབས་སུ་མཆི། །འཇིགས་དང་སྡུག་བསྔལ་ཀུན་ལས་བསྐྱབ་ཏུ་གསོལ། །བདེ་གཤེགས་བརྒྱད་དང་དམ་ཆོས་འཕགས་པའི་ཚོགས། །ཚངས་དབང་རྒྱལ་ཆེན་དཀར་ཕྱོགས་སྐྱོང་རྣམས་ལ། །ཕྱག་འཚལ་མཆོད་འབུལ་སྐྱབས་མཆི་གསོལ་བ་འདེབས། །དུག་གསུམ་རྒྱུ་འབྲས་ནད་ཀུན་ཞི་བར་མཛོད། །ཚེ་དཔག་མེད་དང་ལྷ་མོ་རྣམ་པར་རྒྱལ། །ཡིད་བཞིན་འཁོར་ལོ་སྤྲུལ་འཁོར་བཅས་རྣམས་ལ། །ཕྱག་འཚལ་མཆོད་འབུལ་སྐྱབས་མཆི་གསོལ་བ་འདེབས། །དུས་མིན་འཆི་བའི་འཇིགས་ལས་སྐྱོབས་པར་མཛོད། །རྒྱལ་བའི་མཚན་བཟང་ལས་འཁྲུངས་གཙུག་ཏོར་ཅན། །ཡེ་ཤེས་ཌཱ་ཀིའི་གཙོ་མོ་སེང་ཧའི་ཞལ། །ཕྱག་འཚལ༴ བྱད་ཕུར་མནན་གཏད་རང་སར་གྲོལ་བར་མཛོད། །རིགས་ཀུན་བདག་པོ་བཅོམ་ལྡན་རྡོ་རྗེ་སེམས། །རྣམ་པར་འཇོམས་དང་སྨེ་བ་བརྩེགས་པ་ལ། །ཕྱག་འཚལ༴ མི་གཙང་དམ་གྲིབ་ཉམས་ཆག་བྱང་བར་མཛོད། །དུག་གསུམ་འཆིང་བྲལ་ཐུབ་དབང་སྲས་བཅས་དང༌༑ ༑རིག་པའི་རྒྱལ་མོ་རྨ་བྱ་ཆེན་མོ་ལ། །ཕྱག་འཚལ༴དུག་རྣམས་མ་ལུས་རང་སར་ཞི་བར་མཛོད། །ལྷག་པའི་ལྷ་མཆོག་བཛྲ་ཀཱི་ལ་ཡ། །ཁྲོ་བཅུ་ཡབ་ཡུམ་ཟ་གསོད་སྒོ་སྐྱོང་ཚོགས༑ ༑ཕྱག་འཚལ༴ བར་ཆད་བདུད་སྡེའི་གཡུལ་ལས་རྣམ་རྒྱལ་མཛོད། །ཚེ་ལ་དབང་ཐོབ་རིག་འཛིན་པདྨ་འབྱུང༌། །འཆི་མེད་གྲུབ་པའི་དྲང་སྲོང་རིག་འཛིན་ཚོགས། །ཕྱག་འཚལ༴ འཆི་མེད་རྡོ་རྗེའི་ཚེ་མཆོག་གྲུབ་པར་མཛོད། །གཞན་ཡང་རྩ་གསུམ་ཆོས་སྲུང་ནོར་ལྷའི་ཚོགས། །འགྲོ་ལ་ཕན་པ་རྒྱ་ཆེན་མཛད་རྣམས་ལ། ཕྱག་འཚལ༴ དབང་བཅུ་མཐར་ཕྱིན་འདོད་དགུའི་དངོས་གྲུབ་སྩོལ། །ཁྱད་པར་ཡེ་ཤེས་སྐུ་ཅན་འཁོར་ལོའི་མགོན། །དྲན་པས་གདུང་སེལ་རྩ་བའི་བླ་མ་ལ། །ཕྱག་འཚལ༴ རང་གཞན་དོན་གཉིས་འགྲུབ་པར་མཛད་དུ་གསོལ། །གསོལ་བ་འདེབས་སོ་སྐྱབས་གནས་རྒྱ་མཚོའི་ཚོགས། །དགོངས་པར་མཛོད་ཅིག་མཁྱེན་ནུས་བརྩེ་བའི་གཏེར། །བྱིན་གྱིས་རློབས་ཤིག་བརྒྱུད་གསུམ་བླ་མའི་ཚོགས༑ ༑བར་ཆད་སོལ་ཅིག་མཁའ་འགྲོ་ཆོས་སྐྱོང་རྣམས། །ལུས་རྟེན་འདི་ལ་བྱང་ཆུབ་མ་ཐོབ་བར། །བར་ཆད་བདུད་དགྲའི་འཚེ་བ་མི་འབྱུང་ཞིང༌། །ལུས་སེམས་རྡོ་རྗེ་ལྟ་བུར་བརྟན་པ་དང༌། །ཚེ་དང་སྒྲུབ་པ་མཉམ་པར་བྱིན་གྱིས་རློབས། །སྒྲུབ་འབྲས་བསྟན་འགྲོ་ཡོངས་ལ་སྨན་པ་དང༌། །ཁྱད་པར་སྐྱབས་མཆོག་འཇམ་མགོན་རྣམ་གསུམ་གྱི། །རིང་ལུགས་ཁྱད་འཕགས་ངེས་གསང་སྙིང་པོའི་ཚུལ། །བཤད་སྒྲུབ་མཐུ་ཡིས་སྲིད་མཐར་འཛིན་བྱེད་ཅིང༌། །ཐུགས་ཀྱི་བཞེད་པ་མ་ལུས་ཡོངས་སྐོང་ཤོག །ནམ་ཞིག་འདི་སྣང་ནུབ་པའི་དེ་མ་ཐག །རིག་འཛིན་དཔའ་བོ་མཁའ་འགྲོས་མདུན་བསུས་ནས། །རིགས་བདག་བླ་མའི་ཞབས་དྲུང་ལེགས་སྐྱེས་ནས། །ལམ་མཆོག་མཐར་ཕྱིན་དགོངས་ཀློང་དབྱེར་མེད་ཤོག །དེ་མ་ཐོབ་ཀྱི་ཚེ་རབས་ཐམས་ཅད་དུ། །རྙེད་སོགས་ཆོས་བརྒྱད་ཞགས་པས་འཆིང་མིན་པར༑ ༑རང་དབང་བདེར་སྤྱོད་ཐེག་པ་མཆོག་དང་འཕྲད། །ཚུལ་བཞིན་སྒྲུབ་པའི་སྐལ་བས་འབྱོར་གྱུར་ཅིག །ནམ་ཞིག་རང་དོན་རྫོགས་ནས་གཞན་གྱི་དོན། །མཁའ་ཁྱབ་ཞིང་དུ་སྲིད་པ་གནས་ཀྱི་བར། །གང་འདུལ་སྤྲུལ་པའི་རོལ་པ་ཚད་མེད་པས། །རྒྱལ་བ་རྒྱ་མཚོའི་རྣམ་ཐར་འཛིན་གྱུར་ཅིག །ཕན་བདེའི་གཞིར་གྱུར་ཐུབ་བསྟན་ཡུན་དུ་གནས། །ཕན་བདེའི་བྱེད་པོ་བསྟན་འཛིན་ཞབས་པད་བརྟན། །ཕན་བདེའི་འབྱུང་གནས་བཤད་སྒྲུབ་ཕྲིན་ལས་རྒྱས༑ ༑ཕན་བདེའི་སྣང་བས་ཕྱོགས་ཀུན་ཁྱབ་གྱུར་ཅིག །དགེ་བཅུའི་དཔལ་འཕེལ་རྩི་སྨན་འབྲུ་བཅུད་རྒྱས། །དགེ་བཅུའི་ཁྲིམས་སྲོལ་མི་ཉམས་ཕྱོགས་ཀུན་ཁྱབ། །དགེ་བཅུའི་འབྲས་བུ་ཐར་གྲོལ་འབྱོར་པས་མཛེས། །དགེ་བཅུའི་ཡོན་གྱིས་སྣོད་བཅུད་འབྱོར་གྱུར་ཅིག ༑བླ་སློབ་མི་འབྲལ་བྱང་ཆུབ་བར་དུ་འགྲོགས། །ངེས་གསང་ཆོས་འཁོར་རྒྱུན་མི་འཆད་པར་བསྐོར། །ལྟ་སྤྱོད་ཏིང་འཛིན་དོན་གཉིས་ལྷུན་གྱིས་གྲུབ། །བསམ་དོན་མཐའ་རུ་ཕྱིན་པའི་བཀྲ་ཤིས་ཤོག །ཅེས་པའང་བཟང་ལུང་པདྨ་བདེ་ལྡན་དུ་གྲུབ་པའི་སྦྱོར་བ་བཟང་པོར་ཚེ་ཡི་རིག་བྱེད་པ་ཆེན་པོ་མཆོག་སྤྲུལ་པདྨ་བསྟན་འཛིན་ནས་རིང་འཚོའི་བདེན་སྨོན་གནང་བའི་སྐབས་སུ། བྱ་བྲལ་པ་རྒན་པོ་ཟུང་འཇུག་གྲུབ་པའི་རྡོ་རྗེས་རྟེན་འབྱུང་གསོལ་འདེབས་སྨོན་ལམ་དུ་བགྱིས་པ་དགེའོ། །
༄༅། །ཨེ་མ་ཧོ། ཆོས་དབྱིངས་དང་མཉམ་རྒྱལ་བའི་ཞིང་ཀུན་ན། །ཡོངས་ཁྱབ་ཏིལ་གྱི་གོང་བུ་བཞིན་གང་བའི། །བླ་མ་རྒྱལ་བ་སྲས་བཅས་ཐུགས་རྗེ་ཅན། །ཡི་དམ་མཁའ་འགྲོ་དམ་ཅན་དགོངས་སུ་གསོལ། །བདག་གིས་འདི་ལྟར་བགྱིས་པའི་དགེ་བས་མཚོན། དུས་གསུམ་བསགས་ཡོད་འཁོར་འདས་དགེ་བའི་ཚོགས། །མ་ལུས་གཅིག་ཏུ་བློ་ཡིས་བསྡོམས་བྱས་ཏེ། །མི་གནས་བྱང་ཆེན་མཆོག་གི་རྒྱུ་རུ་བསྔོ། །དེའི་མཐུས་འཇམ་དཔལ་དབྱངས་དང་ཀུན་ཏུ་བཟང༌། །སྤྱན་རས་གཟིགས་དང་མཐུ་ཆེན་ཐོབ་ལ་སོགས། །རབ་འབྱམས་སྲས་བཅས་རྒྱལ་བའི་རྗེས་ཞུགས་ཏེ། །རྣམ་ཐར་དཔག་ཡས་བདག་གིས་འཛིན་གྱུར་ཅིག །ཁྱད་པར་བདག་གི་ཕ་མ་སློབ་དཔོན་གཉེན། །བཟང་ངན་ལས་ཀྱིས་འབྲེལ་བའི་མཁའ་ཁྱབ་འགྲོ། །ཚེ་འདིར་མི་མཐུན་འཚེ་བ་རྣམ་བྲལ་ཞིང༌། །མཐུན་རྐྱེན་ཚེ་ཆོས་བསམ་ཀུན་འགྲུབ་གྱུར་ཅིག །བདག་གཞན་འདིར་སྣང་ནུབ་པར་གྱུར་མ་ཐག །བླ་མ་ལྷག་པའི་ལྷ་ཡིས་མདུན་བསུས་ནས། །བདེ་བ་ཅན་སོགས་དག་པའི་ཞིང་བགྲོད་དེ། །རྫོགས་སྨིན་སྦྱངས་པ་མཐར་ཕྱིན་སངས་རྒྱས་ཤོག །དེ་མ་ཐོབ་ཀྱི་ཚེ་རབས་ཕྲེང་བ་རུ། །མི་ཁོམ་ལོག་པར་ལྟུང་གི་མིང་མི་གྲགས། །མཐོ་རིས་ཡོན་ཏན་བདུན་གྱིས་བརྒྱན་པའི་ལུས། །རྣམ་དག་འཁོར་ལོར་བཞི་ཡིས་མཛེས་གྱུར་ཅིག །ཁྱད་པར་མཚན་ཉིད་ཀུན་ལྡན་བླ་མ་ལས། །སོ་བྱང་སྔགས་ཀྱི་སྡཽམ་པས་རྒྱུད་བསྡམས་ནས། །དེ་དང་དེ་ཡི་བསྲུང་མཚམས་རྣམ་དག་ངོས། །ངེས་འབྱུང་བྱང་སེམས་དག་སྣང་ཀུན་འབྱོང་ཤོག ༑མང་དུ་ཐོས་པས་ཕྱོགས་འཛིན་འཁྲུལ་བ་སངས། །བསམ་བྱུང་མཐུ་ཡིས་ཟབ་མོའི་གནད་ཀུན་རིག །རྩེ་གཅིག་བསྒོམས་པས་ཡེ་ཤེས་སྙིང་དབུས་སད། །རྩོད་འཆད་རྩོམ་པས་རྒྱལ་བསྟན་འཛིན་གྱུར་ཅིག །བསྐྱེད་པའི་རིམ་པས་ཅིར་སྣང་ལྷ་སྐུར་ཤར། །སྲོག་རྩོལ་མཐུ་ཡིས་ལས་རླུང་དབུ་མར་དེངས། །རྫོགས་རིམ་ཟབ་མོས་དཔེ་དོན་ཡེ་ཤེས་འདྲེན་། །འཕོ་མེད་བདེ་ཆེན་ལྷན་སྐྱེས་སྐུ་འགྲུབ་ཤོག །ཚེ་རབས་ཀུན་ཏུ་རྒྱལ་བའི་ཆོས་མཛོད་འཛིན། །རང་འདོད་འཁྲིས་བྲལ་གཞན་ཕན་སྒོ་བརྒྱར་འཇུག །འབྲེལ་ཚད་དོན་ལྡན་རྣམ་འཕྲུལ་ཚད་མེད་པས། །མཁའ་ཁྱབ་འཁོར་བ་དོང་ནས་སྤྲུགས་བྱེད་ཤོག །ཕན་བདེའི་གཞིར་གྱུར་རྒྱལ་བསྟན་ཕྱོགས་མཐར་རྒྱས། །བསྟན་འཛིན་ཞབས་བརྟན་བཤད་སྒྲུབ་ཕྲིན་ལས་རྒྱས། །རྒྱལ་ཁམས་བདེ་སྐྱིད་དགེ་བཅུའི་སྣང་བས་རྒྱས། །རྫོགས་ལྡན་དུས་སྟོན་གསར་དུ་འཆར་གྱུར་ཅིག །བཀྲ་ཤིས་གང་ཞིག་ཆོས་དབྱིངས་ཟབ་མོའི་མཐུས། །བཀྲ་ཤིས་ཆོས་ཅན་རྟེན་འབྱུང་བསླུ་བ་མེད། །བཀྲ་ཤིས་བདེན་མཐུས་ཇི་ལྟར་སྨོན་པའི་འབྲས། །བཀྲ་ཤིས་དོན་གཉིས་བསམ་ཀུན་འགྲུབ་གྱུར་ཅིག །ཅེས་པའང་རིས་མེད་པའི་བསྟན་དང་འགྲོ་བ་ལ་སྨན་པའི་ཐུགས་བསྐྱེད་རྨད་དུ་བྱུང་བ་སྡེ་དགེ་སྤར་དཔོན་བླ་མ་ངག་དབང་འཇིགས་མེད་དབཻན་པར་སྒྲུབ་ལ་གཤེགས་པའི་སྐབས་སུ་ཞལ་འདོན་རྒྱུར་སྨོན་ཚིག་འདི་ལྟར་བྲིས་ཞེས་གསུང་བསྐུལ་གནང་བའི་ངོར། རྒྱལ་སྲས་འཇམ་དབྱངས་བློ་གྲོས་རྒྱ་མཚོའི་སྒྲ་དབྱངས་སུ་འབོད་པའི་སྙོམ་ལས་པས་བྲིས་ཏེ་ཕུལ་བ་དེ་དེ་བཞིན་དུ་འགྲུབ་པའི་རྒྱུར་གྱུར་ཅིག དགེའོ།།
༄༅། །འདའ་ཁའི་སྨོན་ལམ། ན་མོ་གུ་རུ་བུངྔྷ་བོ་དྷི་ས་ཏྭ་ཡ། རབ་འབྱམས་ཕྱོགས་དུས་བདེ་གཤེགས་སྲས་དང་བཅས། །ཁྱད་པར་རྩ་གསུམ་དཀྱིལ་འཁོར་རྒྱ་མཚོའི་ཚོགས། །མདུན་གྱི་ནམ་མཁར་མངོན་སུམ་བཞུགས་ནས་ཀྱང༌། །ཇི་ལྟར་སྨོན་པའི་འབྲས་བུ་མཆིས་པར་མཛོད། །ལེགས་བྱས་འདིས་མཚོན་དུས་གསུམ་བསགས་པ་ཡི། །དགེ་ཚོགས་མཐའ་དག་གཅིག་ཏུ་བསྡོམས་བྱས་ནས། །ཀུན་བཟང་མཆོད་པའི་སྤྲིན་དུ་ལེགས་དམིགས་ནས། །མཁའ་ཁྱབ་བླ་མ་རྒྱལ་བ་སྲས་བཅས་མཆོད། དེའི་མཐུས་བདག་དང་མཐའ་ཡས་སེམས་ཅན་རྣམས། །སྐྱེ་ཀུན་མཐོ་རིས་ཡོན་ཏན་རྫོགས་པའི་རྟེན། །ལེགས་རྙེད་དགེ་བའི་བཤེས་ཀྱིས་རྗེས་བཟུང་མཐུས། །རླབས་ཆེན་རྒྱལ་སྲས་སྤྱོད་ལ་འཇུག་པར་ཤོག །སངས་རྒྱས་རྒྱ་མཚོ་མཉེས་བྱས་དམ་ཆོས་འཛིན། །སེམས་ཅན་རྒྱ་མཚོ་ཡོངས་སྨིན་ཞིང་ཀུན་སྦྱངས། །སྨོན་ལམ་ཡེ་ཤེས་རྒྱ་མཚོ་མཐར་ཕྱིན་ནས། །དོན་གཉིས་ལྷུན་གྲུབ་ཆོས་ཀྱི་རྒྱལ་པོར་ཤོག །དཔལ་ལྡན་བླ་མའི་སྐུ་ཚེ་རབ་བརྟན་ཞིང༌། །དགེ་འདུན་སྡེ་རྒྱས་བཤད་སྒྲུབ་མངའ་ཐང་དར༑ ༑རྒྱལ་ཁམས་བདེ་སྐྱིད་དགེ་བཅུའི་སྣང་བ་རྒྱས། །རྫོགས་ལྡན་དུས་བཞིན་སྣོད་བཅུད་འབྱོར་གྱུར་ཅིག །མདོར་ན་རྒྱལ་སྲས་འཇམ་དཔལ་ཀུན་བཟང་སོགས། །བློ་མཆོག་རྣམས་ཀྱིས་ཇི་ལྟར་བསྔོས་པ་དང༌། །སྨོན་པའི་འབྲས་བུ་ཇི་བཞིན་མངོན་གྱུར་ཏེ། །ཆོས་ཀྱི་དབྱིངས་མཉམ་མི་ཟད་འཕེལ་གྱུར་ཅིག །བཀྲ་ཤིས་གང་ཞིག་མཆོག་གསུམ་བདེན་མཐུ་ཡིས༑ ༑མི་ཤིས་མཚན་མ་འགའ་ཡང་མི་འབྱུང་ཞིང༌། །བདེ་ལེགས་བསམ་པ་ཡིད་བཞིན་འགྲུབ་པ་དང༌། །དོན་གཉིས་ཕན་བདེའི་དགའ་སྟོན་རྒྱས་གྱུར་ཅིག །ཅེས་པའང་ཤཱཀྱའི་དགེ་སྦྱོང་རྒན་བུ་ཞེ་ཆེན་པ་འཇམ་དབྱངས་བློ་གྲོས་རྒྱ་མཚོས་བྲིས་པ་དགེ། །།
༄༅། །སྔ་འགྱུར་བསྟན་པ་རྒྱས་པའི་སྨོན་ལམ་ཆོ་ས་རྒྱལ་དགྱེས་པའི་ཞལ་ལུང་གི་དོན་རྣམ་པར་བཤད་པ་བསྟན་པ་མི་ནུབ་པའི་རྒྱལ་མཚན་ཞེས་བྱ་བ་བཞུགས་སོ། །
དཔལ་ལྡན་ཡོན་ཏན་བྱེ་བས་ཡོངས་གང་ཕུལ་བྱུང་མཁྱེན་བརྩེའི་འོད་ཟེར་གྱིས། །
ས་གསུམ་ཉེས་པའི་མུན་པ་ཀུན་སེལ་ཕན་བདེའི་འདབ་སྟོང་བཞད་པའི་གཉེན། །
དུས་གསུམ་རྒྱལ་བའི་ཡེ་ཤེས་གཅིག་བསྡོམས་དཔལ་ལྡན་སངས་རྒྱས་པདྨ་སྐྱེས། །
ཀུན་མཁྱེན་ཡེ་ཤེས་གསང་བའི་མཛོད་འཛིན་རྒྱལ་བ་རིག་འཛིན་བརྒྱུད་བཅས་རྒྱལ། །
རྒྱལ་བསྟན་ལྗོངས་འདིར་འདྲེན་མཁས་མེས་དབོན་གསུམ། །
མདོ་སྔགས་བསྟན་པ་གསལ་མཛད་མཁན་སློབ་ཆོས། །
སྐད་གཉིས་སྨྲ་བ་ཐོན་མི་བཻ་རོ་སོགས། །
གངས་ཅན་འགྲོ་ལ་བཀའ་དྲིན་ཟླ་བྲལ་ཉིད། །
སྡེ་གསུམ་སྙིང་པོའི་བཀའ་བབས་གཉགས་གནུབས་ཟུར། །
ལུང་རིགས་སྨྲ་བའི་ཁྱུ་མཆོག་རོང་ཀློང་གཉིས། །
བཀའ་གཏེར་བསྟན་པའི་སྲོག་མཐུད་སྨིན་གླིང་པ། །
འདི་དག་སྔ་འགྱུར་བསྟན་པའི་ཉི་མ་ཡིན། །
ངོ་མཚར་བཀའ་བབས་བདུན་ལྡན་མདོ་སྔགས་གླིང༌། །
རྒྱལ་བསྔགས་མཛོད་ལྔའི་ཤིང་རྟ་གུ་ཎའི་ཞབས། །
ཐེག་མཆོག་སེང་གེའི་དབྱངས་སྒྲོགས་ཨ་ཛི་ཏ། །
རྩོད་པའི་དུས་ཀྱི་རྒྱལ་བ་གཉིས་པ་ཡིན། །
གང་གི་རིང་ལུགས་ངོ་མཚར་བྱེ་བའི་གཏེར། །
རྩོད་འཆད་རྩོམ་པའི་དཔུང་པས་ལེགས་བཟུང་ནས། །
དུས་ཀྱི་མཐར་ཡང་མི་ཉམས་གསལ་བྱེད་པ། །
དེ་ཀུན་ལྷར་བཅས་སྐྱེ་བོས་བསྔགས་འོས་ཉིད། །
དེ་ཕྱིར་བདག་བློ་ཤེས་བརྩོན་དམན་ན་ཡང༌། །
བསྟན་ལ་གུས་དང་དམ་པའི་གསུང་བསྐུལ་ངོར། །
ཚུལ་འདིར་བརྩོན་ན་དབྱིངས་ནས་རྩ་གསུམ་ལྷས། །
རྗེས་དགོངས་བྱིན་རློབས་བཀའ་ཡི་གནང་བ་སྩོལ། །
དེ་ལ་འདིར། རྗེ་བཙུན་སྨྲ་བའི་སེང་གེ་གུ་རུ་བློ་ལྡན་མཆོག་སྲས་ཉིད་བསམ་བཞིན་སྲིད་པར་རྗེས་སུ་ཆགས་པའི་རང་གཟུགས། ངེས་པ་དོན་གྱི་ཐམས་ཅད་མཁྱེན་པ་ཆེན་པོ་མི་ཕམ་འཇམ་དབྱངས་རྣམ་རྒྱལ་རྒྱ་མཚོའམ་འཇམ་དཔལ་དགྱེས་པའི་རང་མདངས་མཚོ་བྱུང་བཞད་པའི་གེ་སར་ཞེས་ཉི་ཟླ་ལྟར་ཡོངས་སུ་གྲགས་པ་དེ་ཉིད་ཀྱི་ཞལ་སྔ་ནས་བསྩལ་པའི༑
སྔ་འགྱུར་བསྟན་པ་རྒྱས་པའི་སྨོན་ལམ་ཆོས་རྒྱལ་དགྱེས་པའི་ཞལ་ལུང་ཞེས་བྱ་བ། དགོས་པ་དང་ཆེ་ཡོན་རྨད་དུ་བྱུང་བའི་གཞུང་བཟང་ལྷའི་རྔ་བོ་ཆེའི་དབྱངས་ལྟ་བུ་འདི་ཉིད་འཆད་པ་ལ་གཉིས། སྤྱི་དོན་རྣམ་པར་བཞག་པ་རྒྱས་པར་བསྟན་པ་དང༌། ཚིག་གི་འབྲུ་འགྲེལ་སྙིང་པོར་དྲིལ་ནས་བཤད་པའོ། །དང་པོ་ལ་གསུམ། ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར་དུ་མཆོག་གསུམ་གྱི་རྣམ་དབྱེ་བསྟན་པ་སྔོན་དུ་འགྲོ་བས་བརྒྱུད་པ་རིན་པོ་ཆེ་གང་ལས་བྱུང་བའི་ལོ་རྒྱུས་བཤད་པ། དེ་ལ་གཞན་གྱིས་ལོག་པར་རྟོག་པའི་སྐྱོན་བསལ་བ། རང་ལུགས་རྣམ་པར་དག་པ་གསེར་ཞུན་ལྟ་བུ་ཉིད་རིགས་པས་སྒྲུབ་ཅིང་ཆེ་བ་དྲུག་ལྡན་གྱི་སྒོ་ནས་བཤད་པའོ། །དང་པོ་ལ་གཉིས། སྤྱིར་དཀོན་མཆོག་གི་རྣམ་དབྱེ་བཤད་པ། བྱེ་བྲག་བརྒྱུད་པ་གསུམ་གྱི་ལོ་རྒྱུས་དང་བྱུང་ཚུལ་མདོ་ཙམ་སྨོས་པའོ། །དང་པོ་ལ། དཔེ་དོན་ཉེ་བར་འགོད་པ། རྣམ་གྲངས་སོ་སོར་བཤད་པ། དོན་ངོས་བཟུང་བ་གསུམ་ལས། དང་པོ་༼དཔེ་དོན་ཉེ་བར་འགོད་པ།༽ནི།
གང་གི་ཚེ་དཔལ་ཀུན་ཏུ་བཟང་པོ་ཉིད་གདོད་མའི་གྲོལ་གཞིར་མངོན་པར་བྱང་ཆུབ་ནས། གདུལ་བྱའི་ཞིང་དང༌། འགྲོ་བའི་ཁམས་དང༌། མོས་པ་དང༌། བག་ལ་ཉལ་དང༌། ཀུན་བརྟགས་པའི་ཆོས་ལ་མངོན་པར་ཞེན་པའི་རང་བཞིན་གཟིགས་ནས། སྲིད་པའི་སྡུག་བསྔལ་ཡོངས་སུ་སྐྱོབ་པ་དང༌། ཐར་པ་དམ་པ་ཡོངས་སུ་ཐོབ་པར་བྱ་བའི་ཕྱིར། སྟོན་པ་སངས་རྒྱས་བཅོམ་ལྡན་འདས་ལོངས་སྤྱོད་ཆེན་པོ། ཕྱོགས་བཅུ་དུས་བཞིའི་དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌། ཐུགས་རྡོ་རྗེའི་བདག་ཉིད། མ་ལུས་མི་ལུས་ལུས་པ་མེད་པའི་ཆོས་ཐམས་ཅད་ཀྱི་རང་བཞིན་གཅིག་དང་དུ་མ་མེད་པའི་བདག་ཉིད་ཆེན་པོའི་ངང་ལས་གཡོ་བའི་རྩོལ་བ་དང་རྣམ་པར་རྟོག་པ་མི་མངའ་བཞིན་དུ། སྔོན་གྱི་སྨོན་ལམ་དང་ཐུགས་རྗེ་ཆེན་པོ་ལྷུན་གྱིས་གྲུབ་པའི་ཤུགས་དང༌། ཤེས་རབ་ཆེན་པོའི་སྟོབས་ཀྱིས་ཆོས་ཀྱི་དབྱིངས་རྣམ་པར་དག་པར་གྱུར་བའི་དབང་དང༌། གདུལ་བྱ་རྣམས་ཀྱི་དཀར་པོའི་ལས་ཀྱི་རྒྱུ་ལས། འཇིག་རྟེན་དྲུག་གི་ཕྱོགས་བཅུ་ཀུན་ཏུ། སྐུ་དང་གསུང་དང་ཐུགས་ཀྱི་སྤྲུལ་པ་སྣ་ཚོགས་པ། གདུལ་བྱ་སོ་སོའི་ངོར་སོ་སོར་གང་ལ་གང་འདུལ་དུ་སྣང་བ་ནི། དཔེར་ན་ལྷའི་དབང་པོ་དབང་སྒྱུར་གྱི་གནས་མན་ཆད་ནས། འཛམ་བུའི་གླིང་ཡན་ཆད། འདོད་པའི་ཡོན་ཏན་གྱི་རྐྱེན་སོ་སོར་ཆར་འབབ་པ་ཡང༌། རྒྱ་མཚོའི་ལྷའི་དབང་དང༌། གནས་སོ་སོའི་ནམ་མཁའི་དབང་དང༌༑ འགྲོ་བ་སོ་སོའི་ལས་ཀྱི་རྒྱུ་ལས་ཆར་སོ་སོར་འབབ་པར་གྲུབ་པ་ཡིན་ཡང༌། རྒྱ་མཚོའི་ལྷ་ཡང་འདི་སྙམ་དུ། བདག་གིས་ནི། གནས་འདི་རྣམས་སུ་སོ་སོའི་ལས་སྐལ་དང་འཚམ་པར་སྤྲིན་འདི་ལྟ་བུ་བསྡུ་བར་བྱའོ། །གློག་འདི་ལྟ་བུ་དབྱུང་བར་བྱའོ། །འབྲུག་འདི་ལྟ་བུ་གྲགས་པར་བྱའོ། །ཆར་འདི་ལྟ་བུ་དབབ་པར་བྱའོ་སྙམ་དུ་མི་རྟོགརྣམ་པར་མི་རྟོགམངོན་པར་མི་རྩོལ། ནམ་མཁའ་ཡང་འདི་སྙམ་དུ། འགྲོ་བ་འདི་དག་གི་འདོད་པའི་ཡོན་ཏན་འབྱུང་བའི་ཆར་དབབ་པའི་གོ་སྐབས་དབྱེའོ་སྙམ་དུ་མི་རྟོགརྣམ་པར་མི་རྟོག་མངོན་པར་མི་རྩོལ། འགྲོ་བ་སོ་སོའི་ལས་ཀྱི་བག་ཆགས་ཀྱང་འདི་སྙམ་དུ་བདག་ཅག་གི་ལས་ཀྱི་སྐལ་བ་དང་འཚམ་པའི་ཆར་དབྱུང་བར་བྱའོ་སྙམ་དུ་མི་རྟོག རྣམ་པར་མི་རྟོག མངོན་པར་མི་རྩོལ་བཞིན་དུ། རྒྱུ་དང་རྐྱེན་ཚོགས་པའི་དབང་གིས་གནས་དེ་རྣམས་སུ། སོ་སོའི་ལས་ཀྱི་སྐལ་བ་དང་འཚམ་པའི་སྤྲིན་འདུ་བ་ནས་ཆར་འབབ་པའི་བར་དུ་སོ་སོར་འབྱུང་བ་ནི།ལྷ་ཡི་རྒྱལ་པོ་དབང་སྒྱུར་གྱི་གནས་སུ་གསེར་གྱི་སྙིང་པོ་ལྟ་བུའི་སྤྲིན་འདུ་བ་དང༌། དེ་བཞིན་དུ་གློག་དང༌། འབྲུག་རྣམས་ཀྱང་ཐ་དད་དུ་འབྱུང་ཞིང༌། ཆར་ཡང་རང་བཞིན་ཐ་དད་དུ་འབབ་པ་ནི། འཛམ་བུའི་གླིང་གི་བར་དུ་ཡང་དེ་བཞིན་ཏེ། སྤྲིན་རྣམས་ཀྱང་མུ་ཏིག་དམར་པོ་ལྟ་བུ་ནས། རི་ནག་པོ་བརྩེགས་པ་ལྟ་བུའི་བར་དང༌། གློག་ཀྱང་གསེར་ཁ་སྦྱངས་པ་ལྟ་བུ་ནས། རིན་པོ་ཆེ་ཨིནྡྲ་སྙིལ་འོད་འཕྲོ་བ་ལྟ་བུའི་བར་དང༌། འབྲུག་ཀྱང་བྱ་ཀ་ལ་པིང་ཀའི་དབྱངས་ལྟ་བུ་དང༌། རོལ་མོའི་སྒྲ་དབྱངས་ལྟ་བུ་ནས། རྒྱ་མཚོ་འཁྲུགས་པ་ལྟ་བུའི་སྒྲ་ཡི་བར་དང༌། ཆར་ཡང་རིན་པོ་ཆེ་སྣ་ཚོགས་ཀྱི་ཆར་ནས། མཚོན་ཆའི་ཆར་དང༌། ཆུ་དང་བའི་ཆར་གྱི་བར་དུ། སོ་སོའི་ལས་ཀྱི་སྐལ་བ་དང་འཚམ་པར་སོ་སོར་ཐ་དད་དུ་འབྱུང་བ་བཞིན་དུ། གདུལ་བྱ་སོ་སོའི་ངོ་ག་ལ། དཀོན་མཆོག་གསུམ་གྱི་རང་བཞིན་ཐ་དད་དུ་མཐོང་བ་ནི་འདི་ལྟ་བུ་སྟེ། འགྲོ་བ་མཆོག་ཏུ་གྱུར་པ་རྣམས་ལ་ནི། ལོངས་སྤྱོད་རྫོགས་པའི་སྐུ། ལོངས་སྤྱོད་ཆེན་པོ་མཚན་དང་དཔེ་བྱད་འབར་བའི་སངས་རྒྱས་དང༌། ཐེག་པ་ཆེན་པོ་ཐུན་མོང་མ་ཡིན་པའི་ཆོས་དང༌། ས་ཆེན་པོ་ལ་རབ་ཏུ་བཞུགས་པའི་དགེ་འདུན་ནམ། དེ་བཞིན་དུ་སོ་སོའི་སྐྱེ་བོ་དང༌། རང་སངས་རྒྱས་ལ་སོགས་སོ་སོའི་བསོད་ནམས་མཐུན་པ་རྣམས་ལ་ནི། སངས་རྒྱས་མཆོག་གི་སྤྲུལ་པའི་སྐུ། དགའ་ལྡན་ནས་འཕོ་བ་ལ་སོགས་པ་མཛད་པ་བཅུ་གཉིས་ཀྱི་རྣམ་པ་དང༌། ཐེག་པ་སྣ་ཚོགས་པའི་ཆོས་དང༌། འཕགས་པ་དང་སོ་སོའི་སྐྱེ་བོའི་དགེ་འདུན། དགེ་སྦྱོང་གི་ཆ་བྱད་ཅན་འཁོར་རྣམ་བཞི་དང་བཅས་པར་ཀུན་ཏུ་སྣང་ངོ༌༑ ༑འགྲོ་བ་ཕལ་པ་དང་ངན་སོང་དུ་གྱུར་པ་ལ་སོགས་བསོད་ནམས་ཅུང་ཟད་དམན་པ་རྣམས་ལ་ནི་སོ་སོའི་སྣང་བ་དང་མཐུན་པར། ལྷ་དང་མི་དང་ཀླུ་དང་དུད་འགྲོ་ལ་སོགས་པའི་སྟོན་པ་ཐ་དད་པ་དང༌། མི་རྟག་པ་དང༌། སྟོང་པ་དང༌། བདག་མེད་པ་དང༌། སྡུག་བསྔལ་དང༌། འཇིག་རྟེན་གྱི་གཙུག་ལག་དང༌། གླུ་དང་བཞད་གད་ལ་སོགས་པ་སོ་སོར་མངོན་པར་དད་པར་གྱུར་པ་དེ་དང་དེའི་ཆོས་དང༌། རང་རང་གི་བསོད་ནམས་ཀྱི་ཞིང་དུ་གྱུར་པའི་དགེ་འདུན་ཡང་ཐ་དད་དུ་སྣང་ངོ༌། །དེ་བཞིན་དུ་འཕགས་པ་དེ་བཞིན་གཤེགས་པའི་ཡོན་ཏན་དང་ཡེ་ཤེས་བསམ་གྱིས་མི་ཁྱབ་པའི་ཡུལ་ལ་འཇུག་པའི་མདོ་ལས། བཀའ་སྩལ་པ། འཇམ་དཔལ། འདི་ལྟ་སྟེ། དཔེར་ན་ཟླ་བ་ཡར་གྱི་ངོའི་དཀྱིལ་ནམ་ཕྱེད་ཀྱི་དུས་ན༑ འཛམ་གླིང་གི་སེམས་ཅན་ཐམས་ཅད་ཀྱི་སོ་སོའི་མདུན་ན་ཟླ་བའི་དཀྱིལ་འཁོར་འདུག་པར་ཤེས་ཀྱང༌། ཟླ་བའི་དཀྱིལ་འཁོར་ནི་སེམས་ཅན་དེ་དག་གིས་བདག་ཅི་ནས་ཀྱང་ཟླ་བའི་དཀྱིལ་འཁོར་དུ་ཤེས་པར་འགྱུར་བར་བདག་གིས་སེམས་ཅན་དེ་དག་གི་མདུན་དུ་འདུག་པར་བྱའོ་སྙམ་དུ་མི་རྟོག་རྣམ་པར་མི་རྟོག་མོད་ཀྱི། འོན་ཀྱང་འཇམ་དཔལ། ཟླ་བའི་དཀྱིལ་འཁོར་ནི་མ་འདྲེས་པའི་ཆོས་དང་ལྡན་པས། ལྷུན་གྱིས་གྲུབ་ཅིང་རྣམ་པར་མི་རྟོག་པ་དེ་ལྟ་བུའི་བྱ་བ་འདི་འབྱུང་ངོ༌། །འཇམ་དཔལ་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་འཁོར་དཔག་ཏུ་མེད། ཚད་མེད་མཚུངས་པ་མེད་པ། གཞལ་དུ་མེད་པ་དེ་དག་གི་དབུས་ན། དེ་བཞིན་གཤེགས་པ་བཞུགས་པར་མཐོང་མོད་ཀྱི་དེ་བཞིན་གཤེགས་པ་ནི། དེ་དག་གི་མདུན་དུ་བཞུགས་པར་བྱའོ་སྙམ་དུ་མི་རྟོགརྣམ་པར་མི་རྟོག་སྟེ། འོན་ཀྱང་སེམས་ཅན་གྱིས་མཐོང་བ་དེ་བཞིན་དུ། དེ་བཞིན་གཤེགས་པ་མདུན་ན་བཞུགས་ཤིང་ཆོས་སྟོན་ཏོ། །འཇམ་དཔལ་དེ་བཞིན་དུ་གསེར་གྱི་ཁ་དོག་གིས་འདུལ་བར་བྱ་བ་ཡིན་ན། ཞེས་པ་ནས། བཻཌཱུརྱ་དང༌། ཨིནྡྲ་ནི་ལ་དང༌།སྤུག་དང༌། མུ་ཏིག་དམར་པོའི་ཁ་དོག་གིས་འདུལ་བ་ཡིན་ན། དེ་བཞིན་གཤེགས་པ་དེའི་ཁ་དོག་ཏུ་སྣང་ངོ༌། །དེ་བཞིན་དུ། འཇིག་རྟེན་སྐྱོང་བ་དང༌། བརྒྱ་བྱིན་དང༌། ཚངས་པ་དང༌། དམྱལ་བ་དང༌། ཡི་དྭགས་དང༌། བྱོལ་སོང་གི་གཟུགས་སུ་སྣང་བས་གདུལ་བར་བྱ་བ་ཡིན་ནའང༌༑ དེ་བཞིན་དུ་སྣང་ངོ༌། །ཞེས་སོ། །
གཉིས་པ་རྣམ་གྲངས་སོ་སོར་བཤད་པ་ལ་གསུམ་ལས། ཐེག་པ་ཐུན་མོང་དུ་གྲགས་པའི་སངས་རྒྱས་དཀོན་མཆོག་ནི།
མཆོག་གི་སྤྲུལ་པའི་སྐུ་རབ་ཏུ་བྱུང་བའི་ཆ་བྱད་ཅན་སྐྱེས་བུའི་གཟུགས་སུ་བཞུགས་པ་མཚན་དང་དཔེ་བྱད་དུ་འབར་བ་ཤཱཀྱ་ཐུབ་པ་ལྟ་བུའོ། །ཆོས་དཀོན་མཆོག་ཀྱང་འགྲོ་བའི་དབང་པོ་དང༌། གཉེན་པོའི་དབྱེ་བས་ཐེག་པ་སྣ་ཚོགས་སུ་སྣང་བ་སྟེ། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ལྟ་བུའོ། །དགེ་འདུན་དཀོན་མཆོག་ཀྱང༌། སྐྱེས་བུ་ཟུང་བཞི། གང་ཟག་ཡ་བརྒྱད་དེ་བཙུན་པ་ཤཱ་རིའི་བུ་ལ་སོགས་པའོ། །དེ་ལྟར་ན་སོ་སོའི་སྐྱེ་བོ་དགེ་སློང་ལ་སོགས་པ་རབ་ཏུ་བྱུང་བ་དག་ལ་དགེ་འདུན་དུ་བརྗོད་ཀྱི་དགེ་འདུན་དཀོན་མཆོག་ཅེས་མི་བརྗོད་དེ། འཕགས་པ་སློབ་པ་མ་ཡིན་པའི་ཕྱིར་རོ། །
གཉིས་པ་ཐེག་པ་ཆེན་པོ་ཐུན་མོང་མ་ཡིན་པ་ལྟར་ན།
སངས་རྒྱས་དཀོན་མཆོག་ནི་ཆོས་ཀྱི་སྐུ་དང༌། འོག་མིན་ན་བཞུགས་པ་ལོངས་སྤྱོད་རྫོགས་པའི་སྐུ་དང༌། དེ་ལས་ཕྱོགས་བཅུའི་འཇིག་རྟེན་ན་སྤྲུལ་པའི་སྐུ་ཇི་སྙེད་པ་རྣམས་སོ། །ཆོས་དཀོན་མཆོག་ནི། ཐུན་མོང་དུ་གྲགས་པ་དེ་དག་དང༌། ཐེག་པ་ཆེན་པོ་འབའ་ཞིག་པ་སྟེ། ཐར་པ་ཆེན་པོའི་གྲོང་དུ་གཞོལ་བའི་ལམ་དུ་གྱུར་པའོ། །དགེ་འདུན་དཀོན་མཆོག་ཀྱང༌། བྱང་ཆུབ་སེམས་དཔའ་སོ་སོའི་སྐྱེ་བོ་དང་འཕགས་པའི་དགེ་འདུན་ཏེ་སྔ་མ་བཞིན་ནོ། །
གསུམ་པ་གསང་བ་བླ་ན་མེད་པའི་ལུགས་ལའང་གསུམ་ལས། དང་པོ་ཐུན་མོང་དུ་གྲགས་པ་བྱ་བ་དང་སྤྱོད་པའི་རྒྱུད་ལས།
སངས་རྒྱས་དཀོན་མཆོག་ནི། ཡེ་ཤེས་ལྔ་དང༌། སྐུ་གསུམ་མམ་བཞིའི་བདག་ཉིད་དག་པ་དང༌། རྣམ་པར་སྤྲུལ་པ་དང༌། བྱིན་གྱིས་བརླབས་པའི་ལྷ་དང་བཅས་པ། དེ་བཞིན་གཤེགས་པ་དང༌། པདྨ་དང༌། རྡོ་རྗེའི་རིགས་གསུམ་གྱིས་བསྡུས་པ། ལོངས་སྤྱོད་རྫོགས་པ་དང༌། སྤྲུལ་པའི་སྐུ་ཞི་བ་དང༌། ཁྲོ་བོའི་ཆ་བྱད་ཅན། རིགས་སྔགས་དང་གསང་སྔགས་ཀྱི་གཟུགས་སུ་བཞུགས་པ། གཙོ་བོ་དང༌། འཁོར་དང༌། གཅིག་དང༌། དུ་མ་དང༌། རྩ་བའི་དཀྱིལ་འཁོར་དང་སྙིང་པོའི་དཀྱིལ་འཁོར་ལ་སོགས་པའི་བྱེ་བྲག་གིས། དཀྱིལ་འཁོར་ཆེ་ཆུང་གི་ལྷ་རྣམས་ནི་སངས་རྒྱས་སོ། །ཆོས་དཀོན་མཆོག་ཀྱང༌། སྔར་སྨོས་པ་རྣམས་དང་ཁྱད་པར་དུ་རང་རང་གི་གཞུང་དུ་གྲགས་པའོ། །དགེ་འདུན་ཡང༌། ཉན་ཐོས་དང༌༑ བྱང་ཆུབ་སེམས་དཔའ་དང༌། རིག་པ་འཛིན་པའི་དགེ་འདུན་ཏེ་གསུམ་དུ་འདོད་དོ། །
གཉིས་པ་རྣལ་འབྱོར་གྱི་རྒྱུད་ལས།
སངས་རྒྱས་དཀོན་མཆོག་ནི། ཡེ་ཤེས་ལྔ་དང༌། སྐུ་གསུམ་མམ་བཞིའི་ཆོས་ཉིད་དག་པ་དང༌། དཀྱིལ་འཁོར་དང་རྒྱུད་དུ་གཏོགས་པ། རྡོ་རྗེ་སེམས་དཔའ་རིགས་ཐམས་ཅད་ཀྱི་བདག་པོ་དང༌། རིན་ཆེན་དང༌། པདྨ་དང༌། ལས་དང༌༑ དེ་བཞིན་གཤེགས་པའི་རིགས་ལྔས་བསྡུས་པའི་སྐུ་གསུམ་ཞི་བ་དང༌། ཁྲོ་བོར་སྣང་བ༑ གཙོ་བོ་དང༌། འཁོར་དང༌། གཅིག་དང༌། དུ་མ་པ། རྩ་བའི་དཀྱིལ་འཁོར་དང༌། ཆོས་དང་ལས་ཀྱི་དཀྱིལ་འཁོར་དང༌། ཕྱག་རྒྱ་བཞི་པ་དང༌། གཅིག་པ་ལ་སོགས་པའི་རིམ་པས་དཀྱིལ་འཁོར་ཆེ་ཆུང་དུ་གཏོགས་པའི་ལྷ་རྣམས་ནི་སངས་རྒྱས་སོ། །ཆོས་དང་དགེ་འདུན་ནི་བཤད་མ་ཐག་པ་བཞིན་ནོ། །
གསུམ་པ་རྣལ་འབྱོར་ཆེན་པོའི་རྒྱུད་ལས།
སངས་རྒྱས་དཀོན་མཆོག་བཅོམ་ལྡན་འདས་ལོངས་སྤྱོད་ཆེན་པོ། ཕྱོགས་བཅུ་དུས་བཞིའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་བདག་ཉིད། མ་ལུས་མི་ལུས་ལུས་པ་མེད་པ་ཐམས་ཅད། སོ་སོ་མ་ཡིན། ཐ་མི་དད་དབྱེར་མེད་པའི་རང་བཞིན། གཅིག་དང་དུ་མ་མེད་པའི་བདག་ཉིད་ཆེན་པོ། སྐུ་ལྔ་ཡེ་ཤེས་དྲུག་གི་བདག་ཉིད་ཟག་པ་དང་བཅས་པ་དང༌། ཟག་པ་མེད་པའི་ཆོས་ཐམས་ཅད་དབྱེར་མེད་པར་སྐུ་གསུང་ཐུགས་རྡོ་རྗེ་ལྟ་བུའི་དཀྱིལ་འཁོར་དུ། ཡེ་ནས་ལྷུན་གྱིས་གྲུབ་པའི་ལྷ་དང་བཅས་པ༑ སྐུ་གསུང་ཐུགས་ཡོན་ཏན་ཕྲིན་ལས་བྱང་ཆུབ་ཀྱི་སེམས་ཀྱི་རིགས་ཏེ་དྲུག་གིས་བསྡུས་པ་ཞི་བ་དང་ཁྲོ་བོའི་ཆ་བྱད་ཅན། ལོངས་སྤྱོད་རྫོགས་པ་དང༌། སྤྲུལ་པའི་སྐུ་ཐབས་དང་ཤེས་རབ་གཉིས་སུ་མེད་པའི་རྒྱན་ཆེན་པོ་ལ་རོལ་པ་ཆེན་པོའི་གཟུགས་སུ་བཞུགས་པ། གཙོ་བོ་དང༌། འཁོར་དང༌། གཅིག་དང་དུ་མ་དང་སྐུ་དང༌། གནས་དང་སྤྱོད་ཡུལ་ལྟ་བུ་ཆོས་ཐམས་ཅད་ཡེ་ནས་མངོན་པར་རྫོགས་པར་སངས་རྒྱས་པའི་རང་བཞིན་དུ་དབྱེར་མེད་ཅིང༌། གཅིག་དང་དུ་མ་མེད་པའི་བདག་ཉིད། དུས་བཞི་མཉམ་པ་ཉིད་ཀྱི་དབྱིངས་སྐུ་གསུང་ཐུགས་ལྷུན་སྟུག་པོ་བཀོད་པའི་རྒྱན་དུ་བཞུགས་པ་ནི། སངས་རྒྱས་དཀོན་མཆོག་ཅེས་པར་འདོད། ཆོས་དང་དགེ་འདུན་ཡང༌། ཐུན་མོང་བ་གསང་བ་སྤྱི་དང་འདྲ་ལ། ཐུན་མོང་མ་ཡིན་པ་ནི། དཀོན་མཆོག་གསུམ་དབྱེར་མེད་པའི་རང་བཞིན་དེ་ཉིད་ཀུན་ཏུ་བཟང་པོ་བྱང་ཆུབ་ཀྱི་སེམས་ཞེས་བྱ་སྟེ། ཆོས་ཀྱི་སྐུ་ཉག་གཅིག་གདོད་མ་ནས་སངས་རྒྱས་པའོ། །ཚུལ་དེ་དང་མཐུན་པར། རྒྱུད་བླ་མ་ལས་ཀྱང༌། སྐྱབས་ནི་སངས་རྒྱས་ཉག་གཅིག་སྟེ། །སྐྱོབ་པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེ་ཡི་མཐར་ཐུག་ཕྱིར། །ཞེས་གསུངས།
གསུམ་པ་དོན་ངོས་བཟུང་བ་ལ་གསུམ་ལས། དང་པོ་ཐེག་པ་ཆུང་ངུ་ཉན་ཐོས་བྱེ་བྲག་པ་ལྟར་ན།
སོ་སོའི་སྐྱེ་བོ་དབང་པོ་རྣོན་པོ་སྲིད་པ་ཐ་མ་པ་ཞིག་བརྩོན་པ་ཆེན་པོས་སངས་རྒྱས་ནས༑ བདག་གི་སྨོན་ལམ་དང་གདུལ་བྱའི་སྐལ་བས་མི་མཇེད་འདིར་དོན་མཛད་ཅིང༌། །ཆོས་ཀྱི་འཁོར་ལོ་བསྐོར་ནས་མྱ་ངན་ལས་འདས་ཏེ་ཞི་བའི་དབྱིངས་སུ་གཏན་དུ་བཞུགས་ནས་ཕྱིས་དོན་མཛད་པར་མི་འདོད་དོ། །མདོ་སྡེ་པ་ལྟར་ན་བྱང་ཆུབ་སེམས་དཔའ་སྲིད་པ་ཐ་མ་པའི་ལུས་ནི་སྨོན་ལམ་གྱིས་བསྒྲུབས་ཏེ། རྒྱུའང་བདག་ཏུ་ལྟ་བའི་བག་ཆགས་དང་གནས་ཀྱི་སའི་མ་རིག་པས་བསྐྱེད་པ་ཡིན་པར་འདོད་པས་སངས་རྒྱས་ཏེ་མྱ་ངན་ལས་འདས་ནས། གདུལ་བྱའི་དོན་དུ་འགྱུར་ན། ཞི་བའི་དབྱིངས་ལས། སྤྲུལ་པ་འབད་རྩོལ་མེད་པར་སྟོན་པར་འདོད་དོ། །འདི་ཉིད་གཞུང་ལུགས་ཕལ་ཆེར་ཉན་ཐོས་ལས། ཚུལ་ཐེག་པ་ཆེན་པོའི་མདོ་སྡེའི་རྗེས་སུ་འབྲང་བས། མདོ་སྡེ་པ་ཞེས་གྲགས་སོ། །ཐེག་པ་ཆེན་པོ་ལའང་གཉིས་ཏེ། ཕ་རོལ་དུ་ཕྱིན་པ་དང༌། སྔགས་སོ། །དང་པོ་ལའང་གཉིས་ཏེ། རྣལ་འབྱོར་སྤྱོད་པའི་དབུ་མ་དང༌༑ གྲགས་སྡེ་སྤྱོད་པའི་དབུ་མའོ། །དང་པོ་ལ་གཉིས་ཏེ། རང་རྒྱུད་འོག་མ་དང༌། གོང་མའོ། །དང་པོ་ལའང་གཉིས་ལས། རྣམ་བཅས་པ་ལྟར་ན། ཕྱི་རོལ་གྱི་དོན་དུ་སྣང་བ་སེམས་ལས་གུད་ན་མེད་ལ། སེམས་ཉིད་ལུས་དང་གནས་དང༌། ལོངས་སྤྱོད་ལྟ་བུར་སྣང་བ་སྟེ། སངས་རྒྱས་ནས་ཀྱང་ཉོན་མོངས་པ་མཐའ་དག་དང་བྲལ་བའི་ཡེ་ཤེས་གཟུགས་ཀྱི་སྐུ། སངས་རྒྱས་ཀྱི་ཞིང་དང༌། དེའི་རྒྱན་ལ་སོགས་པའི་ལོངས་སྤྱོད་དུ་སྣང་བས་འགྲོ་བའི་དོན་བྱེད་པར་འདོད་ལ། དེའང་མ་དག་པ་སྤྲུལ་པ་དང༌། དག་པའི་འགྲོ་བ་ལ་ལོངས་སྐུར་སྣང་བས་དུས་རྒྱུན་མི་ཆད་པར་འདོད་དོ། །རྣམ་མེད་པ་ལྟར་ན། ཁམས་གསུམ་པའི་སེམས་ཀྱང་དོན་ལྟར་སྣང་བའི་རྣམ་པ་དང་བྲལ་བ་ཡིན་ལ། སྣང་བ་ནི་སེམས་དང༌། དེ་ཉིད་དང་གཞན་དུ་བརྗོད་དུ་མེད་པའི་བག་ཆགས་ཏེ། སངས་རྒྱས་པའི་དུས་ན། བག་ཆགས་ཡོངས་སུ་དག་ནས་ཡེ་ཤེས་རྣམ་པ་དང་བྲལ་བ་སྐད་ཅིག་མའི་མཚན་ཉིད་རྒྱུན་འབྲེལ་བར་སྐྱེ་ཞིང༌། སྨོན་ལམ་དང་ཐུགས་རྗེ་དང་ཡེ་ཤེས་ཆེན་པོའི་དབང་གིས། གཟུགས་ཀྱི་སྐུ་མངོན་པར་སྣང་བ་ནོར་བུ་དང་དཔག་བསམ་གྱི་ཤིང་ལྟར་འགྲོ་བའི་དོན་འབྱུང་བར་འདོད་དེ། དེ་ལས་ནི་སྐད་ཅིག་མའི་རྒྱུན་དང་འབྲེལ་བའི་ཡེ་ཤེས་ཉིད་དོན་དམ་པར་ཡོད་པ་ཉིད་དུ་ཁས་ལེན་ཏོ། །གཉིས་པ་རང་རྒྱུད་གོང་མ་ལྟར་ན། བསོད་ནམས་དང་ཡེ་ཤེས་ཀྱི་ཚོགས་ལས་གྲུབ་པའི་ངང་དུ་སངས་རྒྱས་པ་ན། དོན་དམ་པར་གང་གིའང་རང་བཞིན་དུ་མ་གྲུབ་པས་དོན་བྱ་བ་དང་བྱེད་པ་མེད་ཀྱང་ཀུན་རྫོབ་ཏུ་སྨོན་ལམ་དང༌། ཐུགས་རྗེ་ཆེན་པོས། སར་གནས་ཀྱི་སེམས་དཔའ་ལ་ལོངས་སྐུ༑ སོ་སོའི་སྐྱེ་བོ་དང་ཉན་རང་ལ། སྤྲུལ་པའི་སྐུས་དོན་མཛད་པར་འདོད་དོ། །གཉིས་པ་གྲགས་སྡེ་སྤྱོད་པའི་དབུ་མ་པ་ལྟར་ན། སངས་རྒྱས་པའི་ཚེ་རང་བཞིན་མཁའ་ལ་སྤྲིན་དེངས་པ་ལྟར། སེམས་དང་སེམས་བྱུང་གི་འཇུག་པ་དབྱིངས་སུ་ཞི་བས་ཡེ་ཤེས་སུ་གྲུབ་པ་མེད་ཀྱང༌། སྔོན་གྱི་སྨོན་ལམ་གྱིས་གདུལ་བྱ་གཞན་སྣང་དུ་གཟུགས་སྐུ་གཉིས་སྣང་བས་དོན་མཛད་པར་འདོད་དོ། །གཉིས་པ་གསང་སྔགས་ལའང་གཉིས་ལས། དང་པོ་ཕྱི་པ་ལྟར་ན། སངས་རྒྱས་ནི་བསོད་ནམས་དང་ཡེ་ཤེས་ཀྱི་ཚོགས་ཚད་མེད་པ་ལས་གྲུབ་པ། ཡེ་ཤེས་ཆེན་པོའི་བདག་ཉིད། ཡོངས་སུ་དག་པའི་ཞིང་ན་ལོངས་སྤྱོད་ཆེན་པོའི་སྐུ་དག་པའི་སེམས་དཔས་བསྐོར་བ། ཇི་ལྟར་འདུལ་བའི་དབང་དང་བཅས་པས་དོན་མཛད་ཅིང་བཙུན་མོའི་ཚོགས་ལ་མི་སྤྱོད་དེ་སྨད་པའི་གནས་ཡིན་པའི་ཕྱིར་རོ། །འོན་ཀྱང་འགའ་ཞིག་གི་ངོར། སྤྲུལ་པའི་ཡུམ་དུ་སྣང་ཡང༌། ལྷན་ཅིག་སྦྱོར་བ་ནི་མ་ཡིན་ནོ། །དེ་ལས་སྤྲུལ་པའི་སྐུ་སྣ་ཚོགས་སུ་སྣང་བས་དོན་མཛད་པའོ། །ཞེས་ཟེར་རོ། །
གཉིས་པ་ནང་པ་ལའང་གསུམ་ལས། བསྐྱེད་པ་མ་ཧཱ་ཡོ་ག་ལྟར་ན། ཡེ་ནས་སངས་རྒྱས་སུ་གནས་པ། ཐབས་དང་ཤེས་རབ་ཀྱིས་མངོན་དུ་བྱས་པ་ན། ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་གསལ་ལ་རང་བཞིན་གྱིས་དག་པའི་ངང་ལས་སྤྲུལ་པའི་སྐུ་རྟག་ཏུ་ལྷུན་གྱིས་གྲུབ་པའོ་ཞེས་བཤད། ལུང་ཨ་ནུ་ཡོ་ག་ལྟར་ན། ཀུན་ཏུ་བཟང་པོ་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོ་རྟག་ཏུ་ད་ལྟར་བྱུང་བ་ལྟ་བུའི་སྐུ་མངའ་བ། ལོངས་སྤྱོད་ཆེན་པོ། སྤྲུལ་པ་ཐམས་ཅད་ཀྱི་འབྱུང་གནས། རྟག་ཏུ་ཡོངས་སུ་དག་པའི་ཞིང་ཁམས་ན་བཙུན་མོའི་ཚོགས་དཔག་ཏུ་མེད་པའི་དཀྱིལ་འཁོར་ན། བདེ་བ་ཐམས་ཅད་དང་མི་འབྲལ་བར་བཞུགས་ཏེ། བདེ་བ་དེ་ཡང་ཆོས་ཀྱི་དབྱིངས་དེ་ཁོ་ན་ཉིད་ཀྱི་དོན་ལ་ཏིང་ངེ་འཛིན་གྱི་མངའ་བརྙེས་པའི་བདེ་བ་དང་ལྡན་པ། ཡིད་བདེ་བ་དང་ལྡན་པ། གཟུགས་ལ་སོགས་པ་ཕྱི་རོལ་གྱི་འདོད་པའི་བདེ་བ་དང༌། ཡུམ་དང་མཉམ་པར་སྦྱོར་བའི་བདེ་བ་ལ་སོགས་ཏེ། བདེ་བ་མཆོག་དང་ལྡན་པ། བདེ་བ་ཟག་པ་མེད་པ་དང༌། བདེ་བ་ཚད་མེད་པ་དང༌། བདེ་བ་མི་འགྱུར་བ་དང༌། བདེ་བ་ཆེན་པོ་དང༌། གདུལ་བྱ་ཐམས་ཅད་བདེ་བ་བསྐྱེད་པ་དང་ལྡན་པའོ། །ཞེས་བྱ། རྫོགས་པ་ཆེན་པོ་ལྟར་ན༑ ཡེ་ནས་ལྷུན་གྱིས་གྲུབ་པའི་སྐུ་དང༌། ཡེ་ཤེས་འདུ་འབྲལ་མེད་པ་ཉིད། ལྷུན་སྟུག་པོ་བཀོད་པའི་ཞིང་ན། འོད་གསལ་བའི་དཀྱིལ་འཁོར་ནམ་མཁའི་དབྱིངས་ཁྱབ་པ་ལས། བདེ་བ་དང་གསལ་བ། ཞེས་ཐ་དད་པའམ་གཅིག་པ་ལ་སོགས་པའི་མཚན་ཉིད་མེད་ཅིང་སྤྲོས་པ་དང་བྲལ་བ། རང་བྱུང་གི་ཐུགས་རྗེ་དང་མཛད་པས། སྤྲུལ་པའི་སྐུ་གསུམ་གདུལ་བྱའི་འཇིག་རྟེན་དུ། ཕྱོགས་མཐས་གཏུག་པར་སྣང་ཞིང༌། སོ་སོའི་མོས་པ་དང་མཐུན་པར་དོན་མཛད་པའོ་ཞེས་འདོད་དོ། །ཞེས་སྨྲ་བའི་སེང་གེ་རོང་ཀློང་རྣམ་གཉིས་ཀྱིས་གསུངས་སོ། །
གཉིས་པ་ནི།
སྒྱུ་འཕྲུལ་རྒྱ་མཚོ་ལས། རྒྱལ་བ་སེམས་དཔའ་རྣལ་འབྱོར་པ། །དགོངས་པ་རིག་པ་རྣ་བར་བརྒྱུད། །ཅེས་གསུངས་པ་བཞིན།
རྒྱལ་བ་དགོངས་པས་བརྒྱུད་པ། རིག་འཛིན་རིགས་པས་བརྒྱུད་པ། གང་ཟག་སྙན་ཁུང་གིས་བརྒྱུད་པ་དང་གསུམ། དང་པོ་ལ། སྟོན་པ་སྐུ་གསུམ་གྱིས་ཇི་ལྟར་གསུངས་པའི་ཚུལ༑ དེ་རེ་རེ་ལ་ཕུན་སུམ་ཚོགས་པ་ལྔ་ལྔས་འཆད་པ་ལས། དང་པོ་ཆོས་སྐུའི་ཕུན་སུམ་ཚོགས་པ་ནི།
གནས་ཕུན་སུམ་ཚོགས་པ། འོག་མིན་ཆོས་ཀྱི་དབྱིངས་ཀྱི་ཞིང་ཁམས་སྤྲོས་པ་དང་བྲལ་བའི་ངང༌། སྐྱེ་འགག་མེད་པའི་ཀློང༌། འཁོར་བ་དང་མྱ་ངན་ལས་འདས་པ་གང་དུའང་རྒྱ་ཆད་ཕྱོགས་ལྷུང་མེད་པ་ན། སྟོན་པ་ཕུན་སུམ་ཚོགས་པ་དཔལ་ཀུན་ཏུ་བཟང་པོ་གདོད་ནས་མངོན་པར་བྱང་ཆུབ་པའི་རང་བཞིན་ཉིད། དུས་ཕུན་སུམ་ཚོགས་པ་ཆོས་ཉིད་འགྱུར་བ་མེད་པ་དུས་བཞི་མཉམ་པ་ཉིད་ཀྱི་རང་བཞིན་ན། འཁོར་ཕུན་སུམ་ཚོགས་པ་ཡེ་ཤེས་རྒྱ་མཚོའི་ཚོགས་ལ། ཆོས་ཕུན་སུམ་ཚོགས་པ་རང་བཞིན་རྫོགས་པ་ཆེན་པོ། མ་གསུངས་མི་གསུང་གསུང་བ་མེད་པའི་ཚུལ་གྱིས་སོ། །
གཉིས་པ་ལོངས་སྐུའི་ཕུན་སུམ་ཚོགས་པ་ནི།
ཆོས་སྐུ་སྤྲོས་དང་བྲལ་བའི་ངང་ལས་མ་གཡོས་བཞིན་དུ་སྟོན་པ་ཀུན་ཏུ་བཟང་པོ་ཉིད་ལོངས་སྐུའི་རྣམ་པར་བཞེངས་ཏེ་གནས་ཕུན་སུམ་ཚོགས་པ་རང་སྣང་ལྷུན་སྟུག་པོ་བཀོད་པ་གསལ་དག་བདེ་བའི་ཞིང་ན། སྟོན་པ་ཕུན་སུམ་ཚོགས་པ་དཔལ་རྣམ་པར་སྣང་མཛད་དང་རྡོ་རྗེ་མི་བསྐྱོད་པ་སོགས་ལ། འཁོར་ཕུན་སུམ་ཚོགས་པ་རིགས་ལྔའི་སངས་རྒྱས་ཀྱི་དཀྱིལ་འཁོར་ནམ་མཁའི་དབྱིངས་ཁྱབ་པ། ཞི་བ་དང་ཁྲོ་བོའི་རང་བཞིན་མངོན་པར་སྣང་བས་བསྐོར་ཏེ། དུས་ཕུན་སུམ་ཚོགས་པ། ཐོག་མ་དང་ཐ་མ་མེད་པའི་ཆོས་ཉིད་འདུ་འབྲལ་མེད་པའི་ངོ་བོ་བསམ་གྱིས་མི་ཁྱབ་པ་ན། ཆོས་ཕུན་སུམ་ཚོགས་པ་བསྟན་པ་དང་ཐེག་པ་ཐམས་ཅད་ཀྱི་འཕྲོ་གཞིའམ་རྩ་བར་གྱུར་པ་རང་བཞིན་གསང་བའི་སྙིང་པོ་ལ་སོགས་པའི་ཟབ་མོ་ནང་རྒྱུད་སྡེ་གསུམ་རང་བྱུང་རང་ཤར་ཆེན་པོར་རང་སྣང་བའོ། །
གསུམ་པ་སྤྲུལ་སྐུའི་ཕུན་སུམ་ཚོགས་པ་ནི།
དེ་ལྟ་བུའི་ལྷུན་སྟུག་པོ་བཀོད་པའི་ཞིང་ནས་རིགས་ལྔ་གངས་ཆེན་མཚོའི་སྐུ་ལས་སྤྲུལ་པའི་དང་པོ། ཡི་གེ་སྤྲིན་གྱི་འོད་ཟེར་བྱེ་བ་ཁྲག་ཁྲིག་དཔག་ཏུ་མེད་པ། འཇིག་རྟེན་དྲུག་གི་ཕྱོགས་བཅུ་ཀུན་ཏུ་འཕྲོ་བའི་རྩཻ་མོ་ལས། རིག་པའི་སྐྱེས་བུ་ཐུབ་པ་དྲུག་གྲངས་མེད་བརྗོད་དུ་མེད་པ་འཐོན་ཏེ། ལྷ་དང་ལྷ་མ་ཡིན་ལ་སོགས་པ་འགྲོ་བ་སོ་སོའི་དོན་མཛད་པ་ལས། ཁྱད་པར་དུ་སྟོང་གསུམ་གྱི་སྟོང་ཆེན་པོ་མི་མཇེད་ཀྱི་འཇིག་རྟེན་གཞི་དང་སྙིང་པོ་མེ་ཏོག་གིས་བརྒྱན་པ་འདི་ཉིད་དུ། ཐུབ་པ་དྲུག་གིས་དོན་མཛད་པ་ལས། མི་ཡི་ཐུབ་པ་སངས་རྒྱས་སྟོང་མངོན་པར་སྣང་བས་འགྲོ་བའི་ཁ་ལོ་གྱེན་དུ་བསྒྱུར་ཞིང༌། དེ་དག་ལས་ཀྱང་རྩོད་ལྡན་ཚེ་ལོ་བརྒྱ་པའི་དུས་འདིར། ཤཱཀྱ་ཐུབ་པ་ཞེས་བྱ་བའི་མཚན་དང་རྣམ་པས་གདུལ་བར་དགོངས་ནས་འཛམ་བུའི་གླིང་བྱེ་བ་ཕྲག་བརྒྱར་སྐུ་མཉམ་དུ་སྣང་ནས་སེམས་ཅན་གྱི་དོན་མཛད་པ་ནི། ནམ་མཁའི་ཟླ་བ་མ་འཕོས་བཞིན་དུ་ཆུ་སྣོད་བྱེ་བ་ཕྲག་བརྒྱར་སྣང་བ་བཞིན་ལོངས་སྐུའི་ངང་ལས་སྤྲུལ་པའི་སྐུ་མངོན་པར་སྣང་བས་མཛད་པ་བཅུ་གཉིས་ཀྱིས་དོན་མཛད་པ་ན། སྐུ་དངོས་ཀྱི་གདུལ་བྱར་གྱུར་པའི་རིགས་ཅན་གསུམ་གྱི་གདུལ་བྱ་ལ་ཆོས་ཀྱི་འཁོར་ལོ་རིམ་པ་གསུམ་བསྐོར་བར་མཛད་དོ། །དེ་ཡང་བཀའ་འཁོར་དང་པོ་གནས་ཕུན་སུམ་ཚོགས་པ་ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་མི་འཇིགས་པ་སྦྱིན་པའི་ནགས་ན། སྟོན་པ་ཕུན་སུམ་ཚོགས་པ་ཤཱཀྱ་ཐུབ་པས། ཆོས་ཕུན་སུམ་ཚོགས་པ་བདེན་པ་བཞི། འཁོར་ཕུན་སུམ་ཚོགས་པ་ལྔ་སྡེ་བཟང་པོ་ལྷ་བརྒྱད་ཁྲི་དང་བཅས་པ་ལ། དུས་ཕུན་སུམ་ཚོགས་པ་སངས་རྒྱས་ནས་ཞག་བདུན་ཕྲག་བདུན་ལོན་པའི་དུས་ན་གསུངས། བར་པ་ནི་གནས་ཕུན་སུམ་ཚོགས་པ་རྒྱལ་པོའི་ཁབ་བྱ་རྒོད་ཀྱི་ཕུང་པོའི་རི་ལ། སྟོན་པ་ཕུན་སུམ་ཚོགས་པ་ཤཱཀྱ་ཐུབ་པས། ཆོས་ཕུན་སུམ་ཚོགས་པ་བཀའ་རྒྱས་འབྲིང་བསྡུས་གསུམ་སོགས་མཚན་མ་མེད་པ། འཁོར་ཕུན་སུམ་ཚོགས་པ་ཐུན་མོང་བ་ཤཱ་རིའི་བུ་སོགས་འཁོར་རྣམ་བཞི་དང༌། ཐུན་མོང་མ་ཡིན་པ་བཟང་སྐྱོང་དང༌། རིན་ཆེན་འབྱུང་གནས་སོགས་བྱང་ཆུབ་སེམས་དཔའ་བྱེ་བ་ཁྲག་ཁྲིག་རབ་ཏུ་མང་པོ་རྣམས་ལ། དུས་ཕུན་སུམ་ཚོགས་པ་ལོ་བཅུ་གཉིས་སུ་ཟླ་བ་གཉིས་ཀྱིས་མ་ཆོག་པའི་བར་དུ་གསུངས། ཐ་མ་ནི་གནས་ཕུན་སུམ་ཚོགས་པ་ལྷ་ཀླུ་མི་ཡི་གནས་རྒྱལ་པོའི་ཁབ་དང་གྲོང་ཁྱེར་པདྨོ་ཅན་ལ་སོགས་པར། སྟོན་པ་ཕུན་ཚོགས་པ་མཉམ་མེད་ཤཱཀྱའི་རྒྱལ་པོས༑ ཆོས་ཕུན་སུམ་ཚོགས་པ་ངེས་པ་དོན་གྱི་རྣམ་གྲངས་དེ་བཞིན་གཤེགས་པའི་སྙིང་པོ་བསྟན་པ་ལ་སོགས་པ། འཁོར་ཕུན་སུམ་ཚོགས་པ་ཐུན་མོང་དང་ཐུན་མོང་མ་ཡིན་པའི་ཚོགས་རབ་ཏུ་མང་པོ་རྣམས་ལ། དུས་ཕུན་སུམ་ཚོགས་པ་ལོ་སུམ་ཅུ་རྩ་གཉིས་ཀྱི་བར་དུ་གསུངས་སོ། །དེ་ལྟར་རིགས་ཅན་གསུམ་གྱི་གདུལ་བྱ་རྣམས་བྱང་ཆུབ་གསུམ་ལ་བཀོད་ནས༑ གདུལ་བྱ་རྟག་འཛིན་ཤས་ཆེ་བ་རྣམས་གདུལ་བའི་ཕྱིར་དང༌། སྐུ་དངོས་སུ་སྣང་བས་འདུལ་བའི་འགྲོ་བའི་བསོད་ནམས་ཀྱི་ཆུ་སྣོད་ཀྱང་དེ་ཙམ་དུ་ཟད་པས་ཐ་མའི་མཛད་པ་སྟོན་པར་བཞེད་ནས། གྱད་ཡུལ་རྩྭ་ཅན་དུ་ཤིང་ས་ལ་ཟུང་གི་དྲུང་དུ་སེང་གེའི་ཁྲི་ལ་གཟིམས་ཏེ༑ འཁོར་གྱི་ནང་ནས་རྫུ་འཕྲུལ་ཆེར་སྤྱོད་ལ། ཁྱོད་སོང་ལ་ངའི་སློབ་མ་བསྟན་པ་འདིར་ཞུགས་པ་གང་ཇི་སྙེད་པ་སྡུས་ཤིག་ཅེས་བསྐུལ་བ་དང༌། རྫུ་འཕྲུལ་ཅན་དེས་རི་རབ་ཀྱི་རྩེར་སོང་ནས་རྫུ་འཕྲུལ་གྱི་སྐད་ཆེན་པོས། རྒྱལ་བའི་ཞིང་གྱུར་རིགས་དྲུག་གང་སུ་དག །འདི་པར་ངེས་ཤིང་ཕྱོགས་པ་ཀུན་ཉོན་ཅིག །དེང་འདིར་སྟོན་པས་བདུད་རྩི་གསུམ་འཇོག་གིས༑ ༑དུག་གསུམ་འཇོམས་པར་འདོད་པ་ཀུན་འདུས་ཤིག །ཅེས་སོགས་ཕྱོགས་ཀུན་ཏུ་ཁྱབ་ཅིང་གོ་བར་མཛད་པས། བློ་གྲོས་དད་གྲོལ་ལ་སོགས་པ་གང་ཟག་དམ་པའི་རིགས་ཅན་ལྔ་ནི། སྟོན་པ་རྡོ་རྗེའི་སྐུ་ལ་སྐྱེ་འཆི་མེད་ཀྱིས། སྤྲུལ་པ་དབྱིངས་སུ་ཞི་བ་ཙམ་ལས། མྱ་ངན་ལས་མི་འདའ་བར་ཁོང་དུ་ཆུད་ནས་ནང་དུ་ཡང་དག་འཇོག་ལ་གནས་སོ། །དེ་ལས་གཞན་ཐམས་ཅད་སྟོན་པའི་སྤྱན་སྔར་འདུས་ཏེ་སྨྲེ་སྔགས་འདོན་པ་ན། བཀའ་སྩལ་པ། གྲོགས་པོ་དག་ཤེས་པར་གྱིས་ཤིགཆོས་ཐམས་ཅད་ནི་མི་རྟག་པ། འབྱོར་པ་ཐམས་ཅད་ནི་མཐར་རྒུད་པ། དངོས་པོ་ཐམས་ཅད་ནི་ངེས་པར་འཇིག་པ། གང་ཟག་གི་སྲོག་གི་དབང་པོ་ལ་ངེས་པར་སྐྱེ་ཤི་ཡོད་པའི་ཕྱིར་ཡོངས་སུ་མྱ་ངན་ལས་འདའ་བས། གང་སུ་དག་ཐེ་ཚོམ་དང་སྤྲོས་པ་ཡོད་ན་དྲིས་ཤིག་གསུངས་པ་དང༌། འཁོར་གྱི་ནང་ནས་རིག་འཛིན་ཆེན་པོ་ཀུན་ཛ་ར་སྟན་ནས་ལངས་ཏེ་གསོལ་པ། ཁྱོད་ནི་ནམ་མཁའི་རང་བཞིན་ཏེ། །འདའ་དང་མི་འདའ་ཡོངས་མི་མངའ། །འཇིག་རྟེན་པ་དང་མཐུན་འཇུག་ཏུ། །འདའ་བས་ཡོངས་སུ་འདུལ་བར་དགོངས། །ཞེས་སོགས་སྔོན་དུ་འགྲོ་བས། འདྲེན་པའི་ཐེག་པ་རྣམ་གསུམ་ལ༑ ༑གང་དག་རིམ་པར་བཀོད་ལགས་ན།།མཉམ་པས་བླང་དོར་མི་སྤྱོད་ཅིང༌། །བྱང་ཆུབ་གཞན་ནས་མི་འཚོལ་བའི། །ཐབས་མཆོག་དཔག་གིས་མི་ལང་བ། །མཉམ་པའི་ཐེག་མཆོག་ཡོངས་མ་གསུངས། །ཞེས་ཞུས་པའི་ལན་དུ། རྒྱུ་ལ་མོས་པ་རྒྱུ་ཆོས་ཀྱི། །འཁོར་ལོ་རབ་ཏུ་བསྐོར་བྱས་ནས། །རྡོ་རྗེ་ཐེག་པའི་ཉེ་ལམ་ཞིག །མ་འོངས་དུས་ན་འབྱུང་བར་འགྱུར། །ཞེས་དང༌། ང་ནི་འདི་ནས་མི་སྣང་ནས། །ལོ་ནི་བརྒྱད་དང་བཅུ་གཉིས་ན། །འཛམ་གླིང་ཤར་ལྷོའི་ཕྱོགས་མཚམས་ཀྱི། །མི་ལས་སྐལ་ལྡན་དྲྭ་མ་ཆེ། །རྒྱལ་པོ་ཛ་ཞེས་བྱ་བ་དང༌། །གྲོགས་ཀྱི་སེམས་དཔའ་དམན་པའི་ལུས། །ལངྐའི་བདག་པོ་ལ་སོགས་ལ། །ཐུགས་རྗེ་མཐུན་པའི་བྱིན་རླབས་ཀྱིས། །ཕྱག་ན་རྡོ་རྗེས་སྟོན་པར་འགྱུར། །ཞེས་ལུང་བསྟན་ཏེ། སྤྲུལ་སྐུས་ཚིག་སྡེབ་སྦྱོར་ལེགས་པའི་སྒོ་ནས་གསུངས་སོ། །
གཉིས་པ་རིག་འཛིན་རིག་པས་བརྒྱུད་པ་ལ། རིག་འཛིན་མི་མ་ཡིན་ལས་བརྒྱུད་པ་དང༌། མི་ལ་བརྒྱུད་པ་གཉིས་ཀྱི། དང་པོ་༼རིག་འཛིན་མི་མ་ཡིན་ལས་བརྒྱུད་པ་༽ནི།
ལྷུན་སྟུག་པོ་བཀོད་པའི་ཞིང་དུ། སྟོན་པ་ལོངས་སྐུ་བླ་ན་མེད་པའི་གསང་བ་རང་གི་ངོ་བོས་བསྟན་པ་ཉིད་ཀྱི་སྐུ་གསུང་ཐུགས་ཀྱི་སེམས་དཔའ་གསུམ་གྱིས་མི་མཇེད་ཀྱི་ཞིང་འདིར་གནས་རིས་གསུམ་སོ་སོར་སྐུ་མཉམ་དུ་བསྟན་ནས་དོན་མཛད་པ་ལས། སྐུ་ཡི་སྤྲུལ་པ་འཇམ་དཔལ་ནི། མཁྱེན་རབ་མཆོག་ཏུ་གྱུར་པས། གཙོ་བོར་ལྟ་བའི་ཆོས་སྟོན་ཅིང༌། མཚན་དང་དཔེ་བྱད་འབར་བས་ལྷ་ཡི་གནས་སུ་ལྷ་རྣམས་ཀྱི་དོན་མཛད་ཅིང༌༑ གསང་བ་དམ་པ་ལྷ་གྲགས་ལྡན་མཆོག་སྐྱོང་ལ་གསུངས། དེ་ནས་རིམ་པ་བཞིན་དུ་ལྷ་རིན་ཆེན་འོད་འབར་དང༌། ཚངས་པ་སྐྱེ་དགུའི་བདག་པོ་དང༌། ཚངས་པ་གཙུག་ཕུད་འཛིན་དང་དབང་པོ་བརྒྱ་བྱིན་གྱི་བར་དུ་གསུངས་ཤིང༌། དེས་ལྷའི་འཁོར་ཚོམ་བུ་འབུམ་སྡེ་ལ་བསྟན་པས༑ ལྷ་རྣམས་ཀྱང་སངས་རྒྱས་ཀྱི་གདུང་འཚོབ་ཅིང་གསང་སྔགས་ཀྱི་རིག་པ་འཛིན་པར་གྱུར་ཏོ། །གསུང་གི་སྤྲུལ་པ་སྤྱན་རས་གཟིགས་ནི་ཐུགས་རྗེའི་མངའ་བདག་ཏུ་གྱུར་པས་གཙོ་བོར་སྤྱོད་པའི་ཆོས་སྟོན་ཅིང༌། བདུད་རྩི་སྨན་གྱི་སྐུ་མངའ་བས་ཀླུའི་ནད་གསོ་ཞིང་ཀླུའི་གནས་སུ་གསང་བ་འདི་ཉིད་ཀླུ་དུང་མགྲིན་ནག་པོ་ལ་གསུངས་ཤིང༌། རིམ་པ་བཞིན། ཀླུ་མོ་ཁ་འདུལ་མ། ཀླུ་མོ་འདུལ་ཚང་མ། ཀླུའི་རྒྱལ་པོ་དགའ་བོ། འཇོག་པོའི་བར་དུ་གསུངས་ཤིང༌༑ དེས་ཀླུའི་འཁོར་ཚོམ་བུ་འབུམ་སྡེ་ལ་གསུངས་ཏེ། ཀླུ་རྣམས་ཀྱང་སངས་རྒྱས་ཀྱི་གདུང་འཚོབ་ཅིང་རིག་པ་འཛིན་པར་གྱུར་ཏོ། །ཐུགས་ཀྱི་སྤྲུལ་པ་གསང་བདག་ནི་མཐུ་སྟོབས་ཀྱི་བདག་པོར་གྱུར་བས་གཙོ་བོར་འབྲས་བུའི་ཆོས་སྟོན་ཅིང༌། འཇིགས་གཟུགས་རྔམས་པའི་སྐུ་མངའ་བས་གནོད་སྦྱིན་གྱི་ཡུལ་ལྕང་ལོ་ཅན་གྱི་གནས་སུ་གནོད་སྦྱིན་རྣམས་ལ་གསུངས་ཤིང་གནོད་སྦྱིན་ཀུན་ཏུ་བཟང་པོ་ལ་གདམས་པར་མཛད། དེ་ནས་རིམ་བཞིན་གནོད་སྦྱིན་ལག་ན་རྡོ་རྗེ། གྲགས་ལྡན་མཆོག་སྐྱོང༌། སྐར་མདའ་གདོང་གི་བར་བརྒྱུད་ཅིང༌༑ དེས་གནོད་སྦྱིན་གྱི་འཁོར་ཚོམ་བུ་འབུམ་སྡེ་ལ་བསྟན་པས་སངས་རྒྱས་ཀྱི་གདུང་འཚོབ་ཅིང་རིག་པ་འཛིན་པར་གྱུར་ཏོ། །
གཉིས་པ་༼མི་ལ་བརྒྱུད་པ་གཉིས་ཀྱི༽ནི།
སྔར་ལུང་བསྟན་པ་དང་མཐུན་པར་སངས་རྒྱས་མཆོག་གི་སྤྲུལ་པའི་སྐུ་མྱ་ངན་ལས་འདས་པའི་ཚུལ་བསྟན་ནས་ལོ་བརྒྱད་དང་བཅུ་གཉིས་ཏེ་ཉེར་བརྒྱད་སོང་བ་ན། དམ་པའི་རིགས་ཅན་དྲྭ་མ་ལྔ་ནང་དུ་ཡང་དག་འཇོག་ལས་ལངས་ནས་རི་མ་ལ་ཡའི་རྩེ་མོར་ལྷགས་སོ། །རི་དེ་ནི་རྡོ་རྗེ་གདན་གྱི་ཤར་ལྷོའི་མཚམས་ཟ་ཧོར་གྱི་ཡུལ་ན་ཡོད་དེ། ཙནྡན་ལ་སོགས་པའི་ནགས་འཁྲིགས་ཤིང་སྨན་དང་མེ་ཏོག་གི་ཚོགས་རྒྱས་པ། སེང་གེ་དང༌། སྟག་དང༌༑ ལྕེ་སྤྱང་ལ་སོགས་པ་རྒྱུ་ཞིང༌། མཁའ་འགྲོ་དང་གྲུབ་པ་དུ་མས་བསྙེན་པ། དུས་དུས་སུ་ལྷ་ཡི་མེ་ཏོག་དང་ཙནྡན་སྣ་ཚོགས་ཀྱི་ཕྱེ་མའི་ཆར་འབབ་པ། ཤར་ཕྱོགས་ན་ཨ་སུ་ར་གསང་བའི་བྲག་ཕུག་ཡོད་པ། དེའང་སྒོ་ཟླ་གམ་ལ་ངོ་མཚར་གྱི་རི་མོ་རང་བྱུང་བ། རིན་པོ་ཆེ་དང༌། ཉི་ཟླའི་གཟུགས་བརྙན་འཕྱང་བ། ལྷའི་བྱ་ཀ་ལན་ཏ་ཀས་ཐེག་པ་ཆེན་པོའི་ཆོས་ཀྱི་སྒྲ་སྒྲོགས་པ༑ རིག་འཛིན་མཆོག་དང༌། འཕགས་པ་ལས་གང་ཟག་གཞན་ཕལ་པས་བགྲོད་མི་ནུས་སོ༑ ༑དེའི་ཚེ་ལྷ་གྲགས་ལྡན་མཆོག་སྐྱོང༌། ཀླུ་འཇོག་པོ། གནོད་སྦྱིན་སྐར་མདའ་གདོང༌། སྲིན་པོ་བློ་གྲོས་ཐབས་ལྡན། མི་ལི་ཙ་བཱི་དྲི་མེད་གྲགས་པ་སྟེ་དམ་པའི་རིགས་ཅན་ལྔ་པོས་མགྲིན་གཅིག་ཏུ། ཀྱེ་མ་ཀྱེ་ཧུད་ཀྱེ་མའོ་བློང༌། །སྟོན་པ་སྒྲོན་མེའི་འོད་ནུབ་ན། །འཇིག་རྟེན་མུན་པ་གང་གིས་སེལ། །ཞེས་སོགས་གདུང་ཚིག་གཉེར་གསུམ་བཏོན་པས། ཕྱོགས་བཅུའི་སངས་རྒྱས་རྣམས་ཀྱིས་གསན་ནས་ཀུན་ཀྱང་ལྕང་ལོ་ཅན་གྱི་གནས་སུ་འདུས་ཏེ། གསང་བའི་བདག་པོ་ལ་བསྐུལ་བ། གསང་བ་དམ་པའི་བདག་པོ་ཁྱོད། །སྔོན་གྱི་གོ་ཆ་ཡལ་ལམ་ཅི། །སྙིང་རྗེས་ས་ལ་བབ་ནས་ཀྱང༌། །འཇིག་རྟེན་གདུང་བ་བསལ་བར་རིགས། །ཞེས་སོགས་བཀའ་སྩལ་པས། གསང་བདག་གིས་ཀྱང༌། ལས་དང་སྐལ་བར་རབ་ལྡན་ཞིང༌། །རྒྱལ་བས་འབྱུང་བར་ལུང་བསྟན་པ། །བསོད་ནམས་ཆེན་པོའི་སྐལ་ལྡན་རྣམས། །སྤྲུལ་པས་ཇི་ལྟར་ལུང་བསྟན་བཞིན། །ད་ལྟའི་དུས་ལ་འདིར་བབས་ཀྱིས། །འཁོར་བ་སྙིང་པོར་ལུང་བསྟན་བཞིན། །ཆོ་འཕྲུལ་རྣམས་ཀྱི་བྱིན་རླབས་ཀྱིས། །བསྟན་པའི་སྙིང་པོ་དམ་པ་ཞིག །ཇི་ལྟར་བཤད་ཅིང་ལུང་བསྟན་བཞིན། །སྐལ་ལྡན་རྣམས་ལ་བསྒྲོ་བར་བྱའོ། །ཞེས་ཞལ་གྱིས་བཞེས་ནས། རིགས་ཅན་ལྔ་སོགས་རིག་འཛིན་འདུས་པ་ཕལ་མོ་ཆེར། སྔར་འོག་མིན་སོགས་སུ་བསྟན་པའི་གསང་སྔགས་ཀྱི་རྒྱུད་སྡེ་རྣམས་སླར་བཟླས་ཏེ་གསུངས་པ། སྲིན་པོ་བློ་གྲོས་ཐབས་ལྡན་གྱིས་གསེར་གྱི་ཤོག་བུ་ལ་བཻཌཱུརྱ་ཞུན་མས་བྲིས་ཏེ་གླེགས་བམ་རྣམས་དགོངས་པའི་རྩལ་བདུན་གྱིས་ནམ་མཁའ་ལ་སྦས་སོ། །དེའི་ཚེ་ཟ་ཧོར་གྱི་ཡུལ་ན་སྐལ་ལྡན་རྒྱལ་པོ་ཛ་ཞེས་ཐེག་པ་ཆེན་པོའི་རིགས་དང་ལྡན་པ་དོན་ལ་གསང་བདག་རང་གི་རྣམ་པར་འཕྲུལ་བ་ཞིག་ཡོད་པ་ལ། རྨིས་ལྟས་ངོ་མཚར་བ་བདུན་བྱུང་སྟེ། རྨི་ལམ་དང་པོ་ནི། མ་ལ་ཡའི་རྩེ་མོར་ཕྱག་ན་རྡོ་རྗཻའི་ཕོ་བྲང་བཅས་ནས་སྐུ་ལས་འོད་ཟེར་སྔོན་པོ་འཕྲོས་པས། འཇིག་རྟེན་གྱི་ཁམས་ཐམས་ཅད་བསྲེགས་སྦྱངས་མི་སྣང་བར་བྱས། གསུང་གི་སྒྲ་འབྲུག་སྟོང་ལྡིར་བ་ལྟ་བུ་ནི་གྲགས། ཐུགས་ཀ་ནས་རྡོ་རྗེ་མཐིང་ཀ་འོད་འབར་བ་གཅིག་བྱུང་ནས་རྒྱལ་པོ་ཉིད་ཀྱི་ཐུགས་ཀར་ཐིམ། ཉི་མ་འོད་འབར་བ་གཅིག་ཤར་ནས་སྤྱི་བོར་ཐིམ། ཟླ་བ་འོད་འབར་བ་ཞིག་ཤར་ནས་ཞབས་མཐིལ་དུ་ཐིམ། སྣང་སྲིད་ཐམས་ཅད་རྒྱལ་པོ་ཉིད་ཀྱི་ལྟོ་ན་འཕྱོ་བ་རྨིས་སོ། །གཉིས་པ་ནི། སངས་རྒྱས་ཐམས་ཅད་ཉི་མ་ལ་ཞོན་ནས་གསེར་གྱི་འཁོར་ལོ་བསྐོར་ཞིང་ཆོས་ཀྱི་བསྒྲོ་བ་མཛད་པས་སྲིད་པ་གསུམ་གྱི་ཁ་ལོ་སྒྱུར་བར་རྨིས་སོ། །གསུམ་པ་ནི། ནམ་མཁའི་ངོས་ལ་སྤྲིན་གསེར་གྱི་ཁ་དོག་ཅན་ནི་འཐིབ། ཆོ་འཕྲུལ་གྱི་འབྲུག་སྒྲ་གོ་བར་སླ་ཞིང་སྙན་པས་ཚིམ་པར་ནི་གྲགས། རིན་པོ་ཆེ་སྣ་ཚོགས་ཀྱི་ན་བུན་ནི་འཐུལ།བཻཌཱུརྱ་སྔོན་པོའི་འོད་ཟེར་ནི་འཕྲོས། སྣང་སྲིད་གསལ་བའི་གློག་འགྱུ། རིན་པོ་ཆེ་སྣ་ཚོགས་ཀྱི་ཆར་ཆེན་པོ་འབབ་པ་ཞིག་རྨིས་སོ། །བཞི་པ་ནི། འཇིག་རྟེན་གྱི་ཁམས་ཐམས་ཅད་ནི་དག་པའི་ཞིང་དུ་གྱུར། རིན་པོ་ཆེའི་སྒྲོན་མ་འབར་བས་སྣང་སྲིད་ཀྱི་མུན་པ་མུན་ནག་ཐམས་ཅད་ནི་བསལ། བདུད་རྩིའི་ཆུ་རྒྱུན་འབབ་པས་སེམས་ཅན་གྱི་ལས་དང་ཉོན་མོངས་པ་ཐམས་ཅད་ནི་སྦྱངས། འགྲོ་བ་ཐམས་ཅད་རྡོ་རྗེ་རྣལ་འབྱོར་ཆེ་གེ་མོ་ཞེས་བྱ་བའི་སྒྲ་དི་རི་རི་སྒྲོགས་པ་རྨིས་སོ། །ལྔ་པ་ནི། སྤྲིན་གྱི་ནང་ནས་ཉི་མ་རིམ་པ་སྣ་ཚོགས་ཀྱི་འོད་ཟེར་ཤར་བའི་དཀྱིལ་ནས། རིན་པོ་ཆེ་སྨུག་པོའི་དཔལ་བེའུའི་སྒྲོམ་བུ་འོད་འབར་ཞིང་ཕྱི་ནང་གསལ་བའི་ངང་ནས། གསེར་གྱི་གླེགས་བམ་བཻཌཱུརྱ་ཞུན་མས་བྲིས་པ་མང་པོ་སྐར་མདའ་ཐང་ལ་ལྟུང་བ་བཞིན་དུ་བབ་པ་རྨིས་སོ། །དྲུག་པ་ནི། གླེགས་བམ་དེ་དག་ལ་སངས་རྒྱས་དང༌། བྱང་སེམས་དང་རིག་འཛིན་ལྷ་དང་ལྷ་མོ་དཔག་ཏུ་མེད་པས་ཡོན་ཏན་གྱི་སྒྲ་སྒྲོགས་ཤིང་མཆོད་པ་དང་བསྐོར་བ་བྱེད་པ་རྨིས་སོ། །བདུན་པ་ནི། ནམ་མཁའ་ལས་ལུང་སྟོན་པའི་སྒྲ་གྲགས་པ༑ ལས་དང་སྐལ་བར་རབ་ལྡན་ཅིང༌། །རྒྱལ་བས་འབྱུང་བར་ལུང་བསྟན་པ། །བསོད་ནམས་ཆེན་པོའི་དྲྭ་མ་ཁྱོད། །སྤྲུལ་པས་ཇི་ལྟར་ལུང་བསྟན་བཞིན། །ད་ལྟའི་དུས་ལ་འདིར་བབ་ཀྱིས། །འཁོར་བ་སྙིང་པོར་བྱ་བའི་ཕྱིར། །ང་ཡི་ཆོ་འཕྲུལ་བྱིན་རླབས་ཀྱིས། །བསྟན་པའི་སྙིང་པོ་དམ་པ་ཞིག །སྐལ་ལྡན་ཁྱོད་ལ་བསྒྲོ་བར་བྱའོ། །ཞེས་པ་རྨིས་སོ། །དེ་ནས་མནལ་སད་དེ་རབ་ཏུ་དགྱེས་ཏེ། ནང་པར་འཁོར་རྣམས་ལ་མདང་གི་དོན་དེ་ཚིགས་སུ་བཅད་ནས་བཀའ་སྩལ་པས་ཀུན་ཀྱང་ངོ་མཚར་དུ་གྱུར་ཏོ། །དེ་ནས་ཕོ་བྲང་གི་རྩེར་བྱོན་ནས་ཉིན་རེ་བཞིན་མཆོད་པ་ཆེན་པོ་བྱས་ཏེ་ཕྱག་ན་རྡོ་རྗེ་ཟླ་བ་དྲུག་སྒྲུབ་པས། ཙནྡན་རཏྣ་སྨུག་པོའང༌། མཆན། ལས་གྲུབ་པའི་ཕྱག་ན་རྡོ་རྗེའི་སྐུ་གཟུགས་གཅིག་ནམ་མཁའ་ལས་རང་བྱོན་ཏེ། རྒྱལ་པོའི་ཕྱག་ཏུ་བབས་པས་དགྱེས་ཏེ། སྔོན་ཚེ་གོང་ནས་བསྒྲུབས་པ་ཡིས། །ལས་རཏྣ་སྨུག་པོའང༌། མཆན། ཀྱིས་མཇལ་བའི་ལྷ་མཆོག་འདི། །བསྐལ་པ་བརྒྱར་ཡང་མི་གཏོང་ངོ༌། །མོས་པའི་སྟོབས་ཀྱིས་ལྷ་མཆོག་འཛིན། །ཞེས་གསུངས་ཏེ་མཆོད་པས། རྨི་ལམ་དང་མཐུན་པར་ཕོ་བྲང་གི་རྩེར་གླེགས་བམ་མང་པོ་བབས་ཏེ་དེ་དག་ལ་མཆོད་ཅིང་བརྟགས་པས། སྒྱུ་འཕྲུལ་རྒྱས་པ་ལེའུ་བརྒྱད་ཅུ་རྩ་གཉིས་པ་ནས། རྡོ་རྗེ་སེམས་དཔའ་སྒྲུབ་པའི་ལེའུ་རྟོགས་པར་གྱུར་ཏེ། དེ་ལ་བརྟེན་ནས་སྒྲུབ་ཚུལ་མཛད་པས། རྡོ་རྗེ་སེམས་དཔའི་ཞལ་གཟིགས་ཏེ། དངོས་གྲུབ་ཅི་འདོད་བཀའ་སྩལ་པས། གླེགས་བམ་འདི་རྣམས་ཀྱི་དོན་རྟོགས་པར་འཚལ་ལོ། །ཞེས་གསོལ་བས་རིགས་ཀྱི་བུ་ཁྱོད་ཀྱི་སྟོན་པ་ཕྱག་ན་རྡོ་རྗེ་བྱོན་ནས་འདི་དག་གི་དོན་མངོན་དུ་འབྱིན་པར་འགྱུར་རོ་ཞེས་ལུང་བསྟན་ནས་མི་སྣང་བར་གྱུར་ཏོ། །དེ་ནས་མ་ལ་ཡའི་རྩེར་ཕྱག་ན་རྡོ་རྗེ་དངོས་སུ་བྱོན་ནས། རོལ་པ་བརྟུལ་ཞུགས་ཀྱི་སྤྱོད་པ་མཛད་དོ། །དེའི་འཁོར་དམ་པའི་རིགས་ཅན་རྣམས་ཀྱིས་གསོལ་བ། ཨེ་མ་ངོ་མཚར་རྨད་རེ་ཆེ། །སྐྱེས་བུ་ཆེན་པོ་ཁྱོད་སུ་ཞིག །གང་ནས་བྱོན་ཏེ་གང་ལྟར་བྱུང༌། །གང་ལ་བརྟེན་ནས་གང་དུ་བྱོན། །དོན་དང་ཆེད་ཀ་ཇི་ཞིག་མཆིས། །ཞེས་པའི་ལན་དུ། ང་ནི་ཅིས་ཀྱང་མི་བསྐྱོད་དེ། །མི་འཁྲུགས་རྡོ་རྗེ་སེམས་དཔའ་ཡིན། །སྙིང་རྗེ་གཡོ་ཞིང་བསྐྱོད་པས་ན། །སྲིད་པ་གསུམ་གྱི་གཉེན་གཅིག་པུ། །ཞེས་སོགས་གསུངས་ནས་འཁོར་རྣམས་ཡིད་རང་བར་མཛད་དོ། །དེ་ནས་འཁོར་རྣམས་ཀྱིས། མཚན་མོ་མུན་ནག་སྤྲིན་རུམ་ན། །གློག་འགྱུ་བར་སྣང་སྟོན་པ་ལྟར། །ཐོག་མ་ཐ་མ་མེད་པ་ཡི། །དེ་བཞིན་ཉིད་ཀྱི་དབྱིངས་ཉིད་ནས། །རྣམ་དག་ལམ་ཆེན་འདི་ཉིད་དུ། །བྱུང་བའི་སྐྱེས་བུ་དོན་གྲུབ་ཁྱོད། །དམ་པ་རྣམས་ཀྱི་གསང་འཛིན་ཅིང༌། །གསང་བ་དམ་པའི་བདག་པོར་གྲགས། །ཞེས་སོགས་ཀྱིས་བསྟོད་ནས། དམ་པའི་སྒྲོན་མེ་ཇི་ལྟར་ནུབ། །དམ་པའི་གསང་ལུང་ཇི་ལྟར་བྱུང༌། །ཞེས་སོགས་དྲིས་པའི་ལན་དུ། རྨོངས་པས་གདུང་བ་སེལ་བ་དང༌། འཇིག་རྟེན་དུ་སྒྲོན་མ་བཀོད་པ་དང༌། ངེས་པ་རྙེད་པ་དང༌། སྙིང་པོ་བྱང་ཆུབ་ཏུ་ངེས་པ་དང༌། དགོངས་པ་ངེས་པར་འགྲེལ་པ་དང༌། གདུལ་བྱ་དུས་ལ་བབས་པ་དང༌། བྱིན་གྱིས་བརླབས་པ་དང༌། བརྒྱུད་པ་ཐབས་ཀྱིས་གྲགས་པ་དང༌། ཆེད་དུ་མཛད་པ་དང༌། ལུང་ཆེན་ངེས་པར་བསྟན་པ་དང༌། ལས་རྒྱུན་ཡོངས་སུ་གཅོད་པ་དང༌། དགོངས་པ་རྣམ་པར་བགྲོ་བ་སྟེ། གསང་སྔགས་བྱུང་ཚུལ་བཅུ་གཉིས་ཀྱིས་གཏན་ལ་ཕབ་ནས། རྒྱུད་སྡེ་ནམ་མཁའ་དང་མཉམ་པ་རྣམས་གསུངས་ཤིང་དབང་བསྐུར་བར་མཛད་དོ། །དེ་དག་གི་བཀའ་བསྡུ་བའི་གྲོགས་ཀྱང་ལངྐའི་བདག་པོས་བྱས་སོ། །འདི་ལ་འཆད་ཚུལ་འགའ་ཞིག་མཆིས་པ་ལས་འདིར་བཤད་པ་ནི་ཀུན་མཁྱེན་ཆོས་ཀྱི་རྒྱལ་པོས་སྙིང་པོའི་སྤྱི་དོན་དུ་གསུངས་པ་བཞིན་ནོ། །དེ་ནས་རིམ་པར་རིག་འཛིན་རྒྱལ་པོ་ཛས། ཨོ་རྒྱན་གྱི་རྒྱལ་པོ་ཨིནྡྲ་བོ་དྷི། ཟ་ཧོར་གྱི་རྒྱལ་པོ་ཨུ་པ་རཱ་ཛ། ཡུལ་དབུས་ཀྱི་དགེ་སློང་ཀུ་ཀུ་རཱ་ཛ་གསུམ་ལ་བཤད་དེ། དེ་ཐམས་ཅད་སྐུ་ཚེ་དེ་ཉིད་ལ་ལྷུན་གྱིས་གྲུབ་པའི་རིག་འཛིན་གྱི་ས་ལ་གཤེགས་སོ། །ཨིནྡྲ་བྷུ་ཏིས་སྲས་ཤཱཀྱ་བྷུ་ཏི་དང༌། སྲས་མོ་གོ་མ་དེ་ཝཱི་ལ་བཤད་དེ། དེ་གཉིས་ཀྱང་རྣམ་པར་སྨིན་པའི་རིག་འཛིན་གྱི་གྲལ་ལ་འཁོད་དོ། །ཀུ་ཀུ་རཱ་ཛས་རྒྱུད་སྡེ་བཅོ་བརྒྱད་དུ་ཕྱེས་ནས། ནཱ་ག་རྫུ་ན་དང༌། དྲང་སྲོང་བྷ་ཥི་ཏ་ལ་བཤད་དེ། ཕྱག་རྒྱ་ཆེན་པོའི་རིག་འཛིན་ཐོབ་བོ། །རྒྱུད་སྡེ་བཅོ་བརྒྱད་ནི་འདི་ལ་ངོས་འཛིན་གྱི་བཞེད་པ་མི་འདྲ་བ་འདུག་ཀྱང༌། ཀུན་མཁྱེན་ཆེན་པོའི་བཞེད་པ་ལྟར་ན། སྐུའི་སྐུ་ཡི་རྒྱུད་གླང་པོ་རབ་འབོགསྐུའི་གསུང་རྒྱུད་གླང་པོ་ཆུར་འཇུགསྐུའི་ཐུགས་རྒྱུད་སངས་རྒྱས་མཉམ་སྦྱོར་ཏེ་སྐུ་རྒྱུད་གསུམ། གསུང་གི་སྐུ་རྒྱུད་རི་བོ་བརྩེགས་པ། གསུང་གི་གསུང་རྒྱུད་པདྨ་དབང་ཆེན། གསུང་གི་ཐུགས་རྒྱུད་ཟླ་གསང་ཐིག་ལེ་སྟེ་གསུང་རྒྱུད་གསུམ། ཐུགས་ཀྱི་སྐུ་རྒྱུད་རྩེ་མོ་འདུས་པ། ཐུགས་ཀྱི་གསུང་རྒྱུད་གཅིག་ལས་འཕྲོས་པ། ཐུགས་ཀྱི་ཐུགས་རྒྱུད་གསང་བ་འདུས་པ་སྟེ་ཐུགས་རྒྱུད་གསུམ། ཡོན་ཏན་གྱི་སྐུ་རྒྱུད་སྒྲོན་མེ་འབར་བ༑ ཡོན་ཏན་གྱི་གསུང་རྒྱུད་བདུད་རྩི་ས་མ་ཡ་འབུམ་སྡེ། ཡོན་ཏན་གྱི་ཐུགས་རྒྱུད་དཔལ་མཆོག་དང་པོ་སྟེ་ཡོན་ཏན་གྱི་རྒྱུད་གསུམ། ཕྲིན་ལས་ཀྱི་སྐུ་རྒྱུད་དཔལ་ཕྲེང་དཀར་པོ། ཕྲིན་ལས་ཀྱི་གསུང་རྒྱུད་མ་མོ་རྒྱུད་ལུང༌། ཕྲིན་ལས་ཀྱི་ཐུགས་རྒྱུད་ཏ་མ་ལ་འབུམ་སྡེ་སྟེ་ཕྲིན་ལས་ཀྱི་རྒྱུད་གསུམ། སྤྱིའི་སྐུ་རྒྱུད་ཐབས་ཞགས། སྤྱིའི་གསུང་རྒྱུད་ས་མ་ཡ་བཀོད་པ། སྤྱིའི་ཐུགས་རྒྱུད་གསང་བ་སྒྱུ་འཕྲུལ་ཏེ་སྤྱི་རྒྱུད་གསུམ་བཅས་བཅོ་བརྒྱད་ལ་བཞེད་ཅིང༌། འདི་རྣམས་ཐོག་མ་ནས་གསང་བདག་གིས་ཕྱེས་ཏེ། རྒྱལ་པོ་ཛ་ལ་བཤད་པར་ཡང་སྔགས་ཀྱི་སྤྱི་དོན་ཚངས་སྒྲ་ལས་གསུངས་ཏེ་འཆད་ཚུལ་གཉིས་སྣང་ངོ༌། །གང་ལྟར་ཡང༌། ནཱ་ག་རྫུ་ནས་པདྨ་སམ་བྷ་ཝ། དེས་བི་མ་མི་ཏྲ་ལ་བཤད་དེ། འདི་གཉིས་ཀྱང་གདུལ་བྱའི་དོན་དུ་པཎྜི་ཏར་སྣང་ཡང༌། ངོ་བོ་ལྷུན་གྱིས་གྲུབ་པའི་རིག་འཛིན་དངོས་ཡིན་ནོ། །ཡང་སྲས་མོ་གོ་མས་བི་ཏྲི་ཀ་མ་ལ། དེས་སངས་རྒྱས་གསང་བ་ལ་གསུངས་ཏེ། འདི་གཉིས་ཀྱང་ཚེ་ལ་དབང་བའི་རིག་འཛིན་དུ་གནས་སོ། །ཡང་དྲང་སྲོང་བྷ་ཥི་ཏས་པྲ༼བྷ་ཞུ་མཆན།༽ཧ་སྟ་ལི་བཤད། འདིས་ཀྱང་ཕྱག་རྒྱ་ཆེན་པོའི་རིག་འཛིན་མཉེས་སོ། །དེས་ཀྱང་ཨོ་རྒྱན་ཆེན་པོ་ལ་གསུངས་ཏེ༑ འདི་དག་ལ་ཁ་ཅིག་གང་ཟག་སྙན་བརྒྱུད་དུ་འདོད་པ་མི་འཐད་དེ། ལ་ལ་ནི་རྒྱུའི་རིག་འཛིན་ཡིན་ལ། ཕལ་ཆེར་ཕྱག་རྒྱའི་རིག་འཛིན་མང་ཞིང༌། པདྨ་དང་བི་མ་ལ་ནི་ལྷུན་གྲུབ་ཀྱི་ས་ལ་བཞུགས་ནས། སེམས་ཅན་གྱི་དོན་དུ་པཎྜི་ཏར་སྣང་བ་སྟེ། འཕོ་བ་ཆེན་པོའི་སྐུར་བཞེངས་པ་ཡིན་ནོ་ཞེས་ཀུན་མཁྱེན་ཆེན་པོས་གསང་སྙིང་སྤྱི་དོན་དུ་གསུངས། ཟབ་པ་སྒྲུབ་སྡེའི་ཕྱོགས་ལ་བཀའ་གཏེར་གཉིས་ཀྱི་སྔ་མའི་ཕྱོགས་ནི་ཕལ་ཆེར་གོང་བཤད་དང་མཐུན་ལ༑ གཏེར་མའི་ཕྱོགས་རྣམས་ནི། གནས་འོག་མིན་གསང་བ་མཆོག་གི་དཀྱིལ་འཁོར་ཆོས་འབྱུང་དབྱིངས་ཀྱི་ཞིང་མེ་རི་འབར་བར། སྟོན་པ་དཔལ་ཆེན་ཀུན་བཟང་རྡོ་རྗེ་སེམས་དཔའ་ཞི་བ་དང༌། རང་བྱུང་ཆེ་མཆོག་ཧེ་རུ་ཀ་ཁྲོ་བོའི་དཀྱིལ་འཁོར་དུ་བཞེངས་ནས། འཁོར་རང་རིག་གི་ཚོམ་བུར་སྣང་བ་རྣམས་ལ། དུས་ཐོག་ཐ་མེད་པ་མཉམ་པ་ཉིད་ཀྱི་ངང་དུ་ཆོས་ཉིད་རྡོ་རྗེའི་རང་སྒྲས་ཐེག་པ་སྤྱི་དང༌། བྱེ་བྲག་བདེ་གཤེགས་འདུས་པའི་སྤྱི་རྒྱུད་ལྔ། སྒོས་རྒྱུད་བཅུ༑ ཡན་ལག་སོ་སོའི་སྒྲུབ་ལུགས་དཔག་ཏུ་མེད་པ་གསུངས་པ་རྣམས། གསང་བདག་རྡོ་རྗེ་ཆོས་ཀྱིས་རང་ཉིད་ཚོམ་བུ་དགུ་ཡི་དཀྱིལ་འཁོར་གྱི་འཁོར་ལོར་སྣང་བར་མཛད་ནས་ཐོག་མར་ངག་ཏུ་བསྡུས། དེ་ནས་གླེགས་བམ་ལ་བཀོད་དེ་དགོངས་འགྲེལ་ལུང་ལྔ་ཡང་མཛད་ནས། མཁའ་འགྲོ་མ་ལས་ཀྱི་དབང་མོ་ཆེ་ལ་གཏད། དེས་སྤྱི་བྱེ་བྲག་གི་རྒྱུད་རྣམས་ཕྱེས་ཏཻ་དུར་ཁྲོད་ཆེན་པོ་བསིལ་བའི་ཚལ་དུ་མཆོད་རྟེན་བདེ་བྱེད་བརྩེགས་པར་གཏེར་དུ་སྦས་སོ། །དེ་ནས་དུས་ཕྱིས་སློབ་དཔོན་བརྒྱད་ཀྱིས་འདོན་པར་འདོད་དེ། དེར་ཚོགས་ནས་མཁའ་འགྲོ་མ་ལ་གཏོར་མ་ཕུལ་ནས་གསོལ་བ་བཏབ་པའི་ཚེ་མཁའ་འགྲོ་མ་རྣམས་ཀྱིས་འདི་སྐད་ཞུས་སོ། །ཨེ་མ་ཧོ། སྐུ་ནི་ལྷར་གསལ་གསུང་ནི་སྔགས་སྒྲ་སྒྲོགས། །ཐུགས་ནི་མཉམ་ཉིད་རྡོ་རྗེ་ལྟ་བུའོ། །སྤྲུལ་པ་སྣ་ཚོགས་འཕྲོ་བའི་སློབ་དཔོན་བརྒྱད། །བཀའ་ནི་ཅི་བསྩལ་གསུང་ནི་གང་གསུངས་ཉན། །ཞེས་ཞུས་པས། ཨེ་མ་ཧོ། འདུས་པའི་འཁོར་ཚོགས་མ་མོ་ཌཱ་ཀི་དང༌། །བདུད་དང་གཤིན་རྗེ་ལ་སོགས་བདག་ལ་ཉོན། །བཀའ་བཞིན་བྱེད་པ་ཁྱེད་རྣམས་མཆོད་བྱེད་པ། །སྒྲོམ་བུ་དགུ་པོ་དེ་རྣམས་ཁུར་ལ་ཤོག །ཅེས་གསུངས་པས། སློབ་དཔོན་ཧཱུྃ་ཀ་ར་ལ་ཧེ་རུ་ཀ་གལ་པོ་ལ་སོགས་པ་ཡང་དག་ཐུགས་ཀྱི་རྒྱུད་རྣམས་གཏད། འཇམ་དཔལ་བཤེས་གཉེན་ལ་འཇམ་དཔལ་གསང་རྒྱུད་ལ་སོགས་གཤིན་རྗེའི་རྒྱུད་རྣམས་གཏད༑ ཀླུ་སྒྲུབ་ལ་རྟ་མཆོག་རོལ་པ་སོགས་པདྨ་གསུང་གི་རྒྱུད་རྣམས་གཏད། སློབ་དཔོན་པདྨ་པྲ་བྷ་ཧ་སྟི་ལའང་མཆན་འབྱུང་གནས་ལ་བི་ཏོ་ཏ་མ་ལ་སོགས་ཕུར་པ་ཕྲིན་ལས་ཀྱི་རྒྱུད་རྣམས་གཏད། བི་མ་མི་ཏྲ་ལ་བདུད་རྩི་རོལ་པའི་རྒྱུད་སོགས་བདུད་རྩི་ཡོན་ཏན་གྱི་རྒྱུད་རྣམས་གཏད། དྷཱ་ན་སཾ་སྐྲ་ཏ་ལ་རྒྱུད་ལུང་འབུམ་ཏིག་ལ་སོགས་མ་མོའི་རྒྱུད་རྣམས་གཏད༑ རོམ་བུ་གུ་ཧྱ་དཱེ་ཝ་ཙནྡྲ་ལ་སྐུའི་རྒྱུད་དྲེགས་པ་འདུལ་བ་སོགས་འཇིག་རྟེན་དྲེགས་པ་ཅན་གྱི་རྒྱུད་རྣམས་གཏད། ཕུང་བྱེད་ཤཱནྟིཾ་གརྦྷ་ལ་དྲག་སྔགས་ཤེལ་ཕྲེང་དཀར་པོའི་རྒྱུད་སོགས་དམོད་པ་དྲག་སྔགས་ཀྱི་རྒྱུད་རྣམས་གཏད། བདེ་གཤེགས་འདུས་པའི་རྒྱུད་རྣམས་སློབ་དཔོན་ཐུན་མོང་དུ་གཏད་ནས་སླར་མཆོད་རྟེན་དུ་བཅུག སོ་སོར་གཏད་པའི་རྒྱུད་རྣམས་སློབ་དཔོན་སོ་སོས་ཞལ་ཕྱེས་ནས་ཡོངས་སུ་རྒྱས་པར་མཛད་དོ། །དེ་ནས་སློབ་དཔོན་པདྨས་སླར་མཆོད་རྟེན་དེ་ཉིད་ནས་བདེ་གཤེགས་འདུས་པའི་སྐོར་རྣམས་བཏོན་ཏེ་ཡང་ལེ་ཤོད་ཀྱི་བྲག་ཕུག་ཏུ་བདེར་འདུས་ཀྱི་དཀྱིལ་འཁོར་ཞལ་ཕྱེས་ནས་བསྒྲུབས་པས་ཕྱག་རྒྱ་ཆེན་པོ་མཆོག་འགྲུབ། རིག་འཛིན་བརྒྱད་ལའང་བདེ་འདུས་ཀྱི་དབང་བསྐུར་ཏེ་ཆོས་ཀྱི་སྐྱེས་འབུལ་བར་མཛད་དོ། །ལུང་ཨ་ནུ་ཡོ་གའི་མདོ་རྣམས་ནི་རི་མ་ལ་ཡའི་རྩེར་གསང་བདག་གིས་དམ་པའི་རིགས་ཅན་ལྔ་ལ་ཏནྟྲ་སྡེ་བཅོ་བརྒྱད་གསུངས་པ་དང་དུས་མཚུངས་པར། ཀྲི་ཡ་རྣམས་ཝཱ་རཱ་ཎ་སཱིར་བབས། ཡོ་ག་རྣམས་མེ་རི་འབར་བར་བབས། མ་ཧཱ་ཡོ་ག་རྣམས་རྒྱལ་པོ་ཛའི་ཁང་ཐོག་ཏུ་བབས། ཨ་ནུ་ཡོ་ག་རྣམས་རི་མ་ལ་ཡ་གནམ་ལྕགས་ཡོད་པའི་རྩེ་ལ་བབས། ཨ་ཏི་ཡོ་ག་རྣམས་དྷ་ན་ཀོ་ཥའི་གླིང་དུ་བབས་པ་ལས། རྒྱུད་སྡེ་གཞན་རྣམས་ནི་པུསྟི་དངོས་སུ་བབས་པ་ཡིན་ཞིང་དེ་ལས་རིམ་པར་བརྒྱུད་ལ། ཨ་ཏི་ཡོ་ག་ནི་དེ་ལྟར་མ་ཡིན་ཏེ། རྡོ་རྗེ་སེམས་དཔའི་སློབ་མ་ལྷའི་བུ་ཀུན་དགའ་སྙིང་པོ་ཞེས་བྱ་བ། རྒྱལ་པོ་ཨུ་པ་རཱ་ཛ་དང་སྣང་གསལ་འོད་ལྡན་གཉིས་ཀྱི་སྲས་མོ་སུ་དྷརྨའི་སྲས་སུ་འཁྲུངས་ཤིང༌། འོག་མིན་དུ་དཔལ་རྡོ་རྗེ་སེམས་དཔའ་ལ་རང་བཞིན་རྫོགས་པ་ཆེན་པོའི་དབང་དང༌། ཡང་གསང་བླ་ན་མེད་པའི་གདམས་པ་དང་བཅས་པ་ཡོངས་སུ་རྫོགས་པར་ཞུས་ཏེ་གནས་པ་ལས༑ སྔར་གྱི་སངས་རྒྱས་ཀྱིས་གསུངས་པའི་སྡེ་སྣོད་དང༌། ཁྱད་པར་དུ་རང་བཞིན་རྫོགས་པ་ཆེན་པོའི་རྒྱུད་འབུམ་ཕྲག་དྲུག་ཅུ་རྩ་བཞི་ཐུགས་ལ་བཞུགས་པ་རྣམས། རི་མ་ལ་ཡ་རིན་པོ་ཆེ་རྣམ་པར་སྤྲུལ་པའི་རྩེ་མོར། རྡོ་རྗེ་དབྱིངས་ཀྱི་མཁའ་འགྲོ་མ་བདེ་བའི་རོ་ལྡན་མ་དང༌། བདེ་བྱེད་སེར་མོ་ཡོན་ཏན་མཐའ་ཡས་པའི་མཁའ་འགྲོ་མ་གཉིས་ཀྱིས་ཞུས་ཏེ། ལོ་གསུམ་དུ་ཡི་གེར་བཀོད་ནས་མཁའ་འགྲོ་མ་རྣམས་འདུ་བའི་ཕུག་ཏུ་བཞུགས་སོ། །དེ་ལྟ་བུའི་སྤྲུལ་པའི་སྐུ་དགའ་རབ་རྡོ་རྗེ་ནས། སློབ་དཔོན་འཇམ་དཔལ་བཤེས་གཉེན་དང༌། ཤྲཱི་སེང་ཧ་སོགས་བརྒྱུད་ནས། པད་འབྱུང༌། བི་མ། བཻ་རོ་གསུམ་ལ་བཀའ་བབས་ཏེ་དར་བར་མཛད་དོ། །
གསུམ་པ་གང་ཟག་སྙན་ཁུང་དུ་བརྒྱུད་པ་ནི།
བོད་ཀྱི་རིམ་པས་བརྒྱུད་པ་རྣམས་ཏེ༑ དེ་ཡང་ལྷ་མོ་དྲི་མ་མེད་པ་ལུང་བསྟན་པ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་བོད་ཀྱི་ཡུལ་དུ་བསྟན་པ་དར་བར་འགྱུར་རོ། །ཞེས་ལུང་བསྟན་པ་ལྟར། ཤཱཀྱ་ལིཙྪ་བཱིའི་རིགས་ལས་བྱུང་བའི་རྒྱལ་པོ་གཉའ་ཁྲི་བཙན་པོ་ནས་རྒྱལ་རབས་ཉེར་འདུན་པ། བྱང་སེམས་ཀུན་ཏུ་བཟང་པོའི་རྣམ་འཕྲུལ་ལྷ་ཐོ་ཐོ་རི་སྙན་བཙན་གྱི་སྐུ་རིང་ལ། ཕོ་བྲང་ཡུམ་བུ་བླ་མཁར་གྱི་རྩེར་མདོ་སྡེ་ཟ་མ་ཏོག སྤང་སྐོང་ཕྱག་བརྒྱ་པ། ཙིནྟ་མ་ཎིའི་གཟུངས་ཀྱི་རྐོས་ཕོར་རྣམས་དངོས་སུ་བབས་ཏེ་དམ་པའི་ཆོས་ཀྱི་དབུ་མཉེས། དེ་ནས་གདུང་རབས་ལྔ་པ་ན། འཕགས་པ་སྤྱན་རས་གཟིགས་ཀྱི་རྣམ་འཕྲུལ་ཆོས་རྒྱལ་སྲོང་བཙན་སྒམ་པོས། རྒྱ་བལ་ནས་སྟོན་པའི་ཞལ་ཚབ་སྣང་བརྙན་རྣམ་གཉིས་སྤྱན་དྲངས། ར་ས་འཕྲུལ་སྣང་སོགས་མཐའ་འདུལ་དང་ཡང་འདུལ་གྱི་གཙུག་ལག་ཁང་བརྒྱ་རྩ་བཞེངས། ཆོས་བློན་ཐོན་མི་སམ་བྷོ་ཊས་བོད་ཀྱི་ཡི་གེ་མེད་པ་ལ་ཡི་གེའི་སྲོལ་བཏོད༑ སྤྱན་རས་གཟིགས་ཀྱི་མདོ་རྒྱུད་ཉི་ཤུ་རྩ་གཅིག་བསྒྱུར། རྒྱལ་ཁམས་ལ་དགེ་བཅུའི་ཁྲིམས་བཅས་ཏེ་དམ་པ་ཆོས་ཀྱི་སྲོལ་བཏོད། དེ་ནས་རྒྱལ་རབས་ལྔ་པ་འཇམ་དཔལ་རྣམ་འཕྲུལ་ཆོས་རྒྱལ་ཁྲི་སྲོང་ལྡེའུ་བཙན་གྱིས་ཟ་ཧོར་མེ་ཏོག་གླིང་ནས་མཁན་ཆེན་བོ་དྷི་ས་ཏྭ་དང་ཨོ་རྒྱན་གྱི་ཡུལ་ནས་སློབ་དཔོན་ཆེན་པོ་པདྨ་སམ་བྷ་ཝ་སྤྱན་དྲངས་ནས། ནག་ཕྱོགས་ཀྱི་མི་དང་མི་མ་ཡིན་པ་ཐམས་ཅད་ཚར་བཅད། དཀར་ཕྱོགས་ཀྱི་ལྷ་འདྲེ་རྣམས་བྲན་དུ་བཀོལ་ཏེ་ལུགས་གསུམ་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་རྟེན་དང་བརྟེན་པར་བཅས་པ་བཞེངས། མཁན་པོས་རྦ་རཏྣ་དང་བཻ་རོ་ཙ་ན་སོགས་སད་མི་མི་བདུན་དང་དགེ་སློང་མི་ལྔ་སོགས་རབ་ཏུ་བྱུང་སྟེ་བསྟན་རྩ་འདུལ་བའི་བསྟན་པ་སྤེལ་ཏེ་གཞི་ཐམས་ཅད་ཡོད་པར་སྨྲ་བའི་སྡེ་བཙུགས། ཨོ་རྒྱན་ཆེན་པོས་བཀའ་བབས་ལས་ཅན་སྙིང་གི་བུ་དགུ་སོགས་བདེ་གཤེགས་འདུས་པའི་དཀྱིལ་འཁོར་དུ་སྨིན་པར་མཛད་དེ། དེའི་ཚེ་རིགས་ཀྱི་མེ་ཏོག་དོར་བ་ན། མངའ་བདག་རྒྱལ་པོའི་མེ་ཏོག་དབུས་ཆེ་མཆོག་ལ་བབས། གནུབས་ནམ་མཁའི་སྙིང་པོའི་མེ་ཏོག་ཤར་ཡང་དག་ལ་བབས། དེ་བཞིན་དུ་གནུབས་སངས་རྒྱས་ཡེ་ཤེས་ཀྱིས་ལྷོ་གཤིན་རྗེ་ལ། ངན་ལམ་རྒྱལ་བ་མཆོག་དབྱངས་ཀྱིས་ནུབ་དབང་ཆེན་ལ། ཇོ་མོ་མཁའ་ཆེན་བཟས་བྱང་རྡོ་རྗེ་གཞོན་ནུ་ལ། འབྲོག་ཅན་དཔལ་གྱི་ཡེ་ཤེས་ཀྱིས་ཤར་ལྷོར་མ་མོ་ལ། རླངས་དཔལ་གྱི་སེང་གེས་ནུབ་བྱང་དྲེགས་པ་ཀུན་འདུལ་ལ། པ་གོར་བཻ་རོ་ཙ་ནས་བྱང་ཤར་དམོད་པ་དྲག་སྔགས་ལ་བབས་པས། སོ་སོའི་རྒྱུད་དང་སྒྲུབ་ཐབས་རྣམས་སྩལ་པ་ཉམས་སུ་བླངས་པས་གྲུབ་པ་ཐོབ་ནས་སོ་སོའི་རིགས་ཀྱི་གཙོ་བོ་དང་དབྱེར་མེད་དུ་གྱུར། གཞན་ཡང་རྒྱ་གར་ནས། སློབ་དཔོན་བི་མ་མི་ཏྲ། ཤཱནྟིཾ་གརྦྷ། དྷརྨ་ཀཱིརྟི་སོགས་པཎྜི་ཏ་བརྒྱ་རྩ་བརྒྱད་སྤྱན་དྲངས། བོད་ཀྱི་ལོ་ཙཱ་བ་ཆེན་པོ་བཻ་རོ་དང་ནམ་སྙིང་སོགས་རྒྱ་གར་དུ་བྱོན་པ་དང༌། གཞན་སྐ་ཅོག་སོགས་སྤྲུལ་པའི་ལོ་ཙཱ་བ་ཆེན་པོ་རྣམས་དང་པཎྜི་ཏ་རྣམས་བསྡེབས་ནས་མདོ་རྒྱུད་བསྟན་བཅོས་མན་ངག་གི་ཚོགས་དཔག་ཏུ་མེད་པ་བསྒྱུར་བཤད་སྒོམ་གསུམ་གྱིས་གཏན་ལ་ཕབ་སྟེ། སངས་རྒྱས་ཀྱི་བསྟན་པ་ཉི་མ་ཤར་བ་ལྟ་བུར་མཛད། དེ་ལས་གསང་བ་སྒྱུ་འཕྲུལ་པའི་ལུགས་ལ། ཀུན་མཁྱེན་ཆེན་པོས་སྔ་འགྱུར་བར་འགྱུར་ཕྱི་འགྱུར་གསུམ་དུ་བཞེད་དེ། དེ་ཡང་སངས་རྒྱས་གསང་བ་གངས་ཏི་སེར་བཞུགས་དུས། བྲན་ཀ་མུར་ཏི། སྦས་མཉྫུ་ཤྲཱི། བཻ་རོ་གསུམ་ལ་བཤད་དེ། དེ་ལས་བརྒྱུད་པ་ནི་སྔ་འགྱུར། པདྨས་གཉགས་ཛྙཱ་ན་ཀུ་མ་ར་དང༌། ངན་ལམ་རྒྱལ་བ་མཆོག་དབྱངས་ལ་མཆིམས་ཕུར་དབང་བསྐུར་ཏེ་སྒྲ་བསྒྱུར་རྒྱ་གར་གླིང་དུ་བསྒྱུར་ནས་བཤད་པ་བར་འགྱུར། བི་མས་གཉགས་ཛྙཱ་ན་ཀུ་མ་ར་དང༌། རྨ་རིན་ཆེན་མཆོག་ལ་བསམ་ཡས་ལྷུན་གྱིས་གྲུབ་པའི་བར་ཁང་དུ་གསུངས་པ་ནི་ཕྱི་འགྱུར་དུ་བཞེད། དེ་གསུམ་ཀའི་བརྒྱུད་པ་ཀུན་འདུས། གནུབས་སངས་རྒྱས་ཡེ་ཤེས་ནས་རིམ་པར་ཟུར་མེས་དབོན་སོགས་སུ་བརྒྱུད་པ་ཟུར་ལུགས་དང༌༑ གནུབས་ཆེན་ནས། པ་གོར་བློན་ཆེན་འཕགས་སོགས་བརྒྱུད་རིམ་པར་ཀུན་མཁྱེན་རོང་ཀློང་རྣམ་གཉིས་ལས་བརྒྱུད་པ་སོགས་བརྒྱུད་པའི་བཀའ་སྲོལ་མང་དུ་བྱུང་ངོ༌། །ལུང་ཨ་ནུ་ཡོ་ག་འདུས་པ་མདོ་ཡི་སྐོར་རྣམས་ནི། རྒྱ་བལ་བྲུ་ཤའི་མཁས་པ་བཞི་ལས་གནུབས་སངས་རྒྱས་ཡེ་ཤེས་རིན་པོ་ཆེས་གསན་ནས་དར་བར་མཛད། རྫོགས་པ་ཆེན་པོ་ཨ་ཏི་ཡོ་ག་ལས། ཕྱི་སེམས་ཀློང་གི་སྐོར་རྣམས་ནི། གཙོ་བོར་ལོ་ཆེན་བཻ་རོ་ཙ་ནས་སློབ་དཔོན་ཤྲཱི་སེང་ཧ་སོགས་ལ་ཞུས་ནས་དར་བར་མཛད། མན་ངག་གི་སྡེ་ལ། པད་འབྱུང༌། བཻ་རོ་བི་མིའི་བཀའ་སྲོལ་དང་གསུམ་བྱོན་པའི་སྔ་མ་གཉིས་གཏེར་ནས་བྱོན་པ་དང༌། ཕྱི་མ་ལ་བཀའ་གཏེར་གྱི་བརྒྱུད་པ་གཉིས་སུ་ཡོད་དོ། །དེ་ལ་ཀུན་མཁྱེན་རོང་ཟོམ་པ་ཆེན་པོས་གསང་སྔགས་ཀྱི་བབས་བདུན་དུ་བཞེད་དེ། བབས་པ་དང་པོ་ཨོ་རྒྱན་སངས་རྒྱས་གཉིས་པས་ཐུགས་སྲས་རྗེ་འབངས་ལས་ཅན་སྙིང་གི་བུ་དགུ་སོགས་ལ་སྩལ་པ་དང༌། གཉིས་པ་གྲུབ་ཆེན་ནམ་མཁའི་སྙིང་པོ་རྒྱ་གར་དུ་བྱོན་ནས་སློབ་དཔོན་ཧཱུྃ་ཀ་ར་སོགས་ལས་གསན་པ་དང༌། གསུམ་པ་སློབ་དཔོན་ཤཱནྟིཾ་གརྦྷ་བསམ་ཡས་རབ་གནས་སུ་ཕེབས་སྐབས་གསུངས་པ་དང༌། བཞི་པ་སློབ་དཔོན་སངས་རྒྱས་གསང་བས་གངས་ཏི་སེ་ནས་སྦས་མཉྫུ་ཤྲཱི་སོགས་ལ་བསྟན་ནས་རྒྱལ་པོ་ལ་སྐྱེས་སུ་བསྐུར་བ་དང༌། ལྔ་པ་ལོ་ཆེན་བཻ་རོས་འཕགས་ཡུལ་གྱི་སློབ་དཔོན་ཤྲཱི་སེང་ཧ་སོགས་མཁས་པ་ཉེར་གཅིག་གི་དགོངས་མཛོད་བྱུང་བ་རྫོགས་ཆེན་གཙོར་གྱུར། དྲུག་པ་པཎ་ཆེན་བི་མ་ལས་སྐ་ཅོག་རྨ་གསུམ་སོགས་ལ་སྔར་གསུངས་པ་དང༌། བདུན་པ་ལྷ་སྲས་མུ་ནེ་བཙད་པོའི་འདད་ཀྱི་དབུར་སླར་རྒྱ་ནག་ནས་གཤེགས་པའི་སྐབས་སུ་གཉགས་ཆེན་ཛྙཱ་ན་ཀུ་མ་ར་སོགས་ལ་གསུངས་པ་རྣམས་སོ་གསུངས། གཞན་ཡང་ཨོ་རྒྱན་དུས་གསུམ་མཁྱེན་པས་མ་འོངས་ཕྱི་རབས་ཀྱི་གདུལ་བྱ་རྣམས་ལ་དགོངས་ནས་ཟབ་གཏེར་རྒྱ་མཚོ་ལྟ་བུ་སྦས་པ་རྣམས། ཕྱིས་དུས་ལ་བབས་པའི་ཚེ་སྔོན་གྱི་རྗེ་བློན་ས་ཆེན་པོ་ལ་བཞུགས་པའི་འཕགས་པ་རྣམས་ཀྱི་རྣམ་པར་འཕྲུལ་བ་སྤྲུལ་པའི་གཏེར་ཆེན་མཆོག་གཉིས་གླིང་པ་བརྒྱད་སོགས་རིམ་པར་བྱོན་པ་རྣམས་ཀྱིས་སྤྱན་དྲངས་ནས་བོད་ཁམས་མཐའ་དབུས་ཀྱི་སྐྱེ་དགུ་ཡོངས་ལ་འཕྲལ་ཡུན་གྱི་ཕན་བདེ་བླ་ན་མེད་པ་སྟེར་བཞིན་པ་སྟེ། མདོར་ན་རྡོ་རྗེ་ཐེག་པའི་བསྟན་པ་དང་པོ་གཉགས་ལ་བབས། བར་དུ་གནུབས་ལ་བབས། ཐ་མ་ཟུར་ལ་བབས་ཞེས་གྲགས་པ་ལྟར་དེ་དག་གི་ཆོས་བརྒྱུད་མཐའ་ཡས་པ་དང༌། ཁྱད་པར་བསྟན་པ་ཕྱི་དར་གྱི་དུས་སུ། ལྷ་རྗེ་འུག་བྱ་ལུང་པའམ་བདེ་གཤེགས་ཟུར་པོ་ཆེ་ཤཱཀྱ་འབྱུང་གནས་ཀྱིས་སྔ་འགྱུར་གྱི་བསྟན་པའི་རྩ་བ་བཙུགས། བདེ་གཤེགས་རྒྱ་བོ་པའམ་ཟུར་ཆུང་ཤེས་རབ་གྲགས་པས་ཡལ་ག་བརྐྱངས། གསང་བདག་སྒྲོ་ཕུག་པའམ་ཤཱཀྱ་སེང་གེས་ལོ་འབྲས་རྒྱས་པར་མཛད་པས་ཟུར་མེས་དབོན་རྣམ་གསུམ་ཞེས་གྲགས་ཤིང༌། འདིའི་སྐབས་སུ་བོད་ལ་གསང་སྔགས་ཀྱི་བསྟན་པ་དར་ཚུལ་ཨཽ་ཌི་ཡཱ་ན་དང་མཚུངས་པར་གྲགས། གཞན་ཡང་གསང་བདག་སྒྲོ་ཕུག་པའི་སློབ་མ་འཛམ་སྟོན་འགྲོ་བའི་མགོན་པོ་ནས། ཀཿདམ་པ་བདེ་གཤེགས་སོགས་ལ་བརྒྱུད་པ་ཁམས་ལུགས་དང༌། གསར་རྙིང་གཉིས་ཀའི་ནང་ནས་འགྲན་ཟླ་དང་བྲལ་བའི་མཁས་པ་ཆེན་པོ་དཔལ་རོང་ཟོམ་པཎྜི་ཏ་དང༌། འོད་གསལ་ཐེག་མཆོག་བསྟན་པའི་ཤིང་རྟ་བ་ཆེན་པོ་ཀུན་མཁྱེན་ཀློང་ཆེན་རབ་འབྱམས་སོགས་མཁས་པ་དང་གྲུབ་པའི་སྐྱེས་ཆེན་བསམ་གྱིས་མི་ཁྱབ་པ། དེ་རེ་རེ་ལའང་བརྒྱུད་པའི་བཀའ་སྲོལ་དང་བརྒྱུད་འཛིན་སྐྱེས་ཆེན་བགྲང་གིས་མི་ལང་བ་བྱོན་ཅིང༌། བར་སྐབས་དུས་དབང་གིས་ཅུང་ཟད་རྒུད་པར་ཕྱོགས་པ་ན། ལོ་ཆེན་བཻ་རོ་ཙ་ན་དང་རྒྱལ་མོ་གཡུ་སྒྲ་སྙིང་པོ་གཉིས་བསམ་བཞིན་སྲིད་པར་སྐྱེ་བ་བཞེས་པ། རྗེ་རིག་འཛིན་གཏེར་བདག་གླིང་པ་དང༌། མཁན་ཆེན་དྷརྨ་ཤྲཱི་གཉིས་ཀྱི་ཐུགས་བསྐྱེད་བརྩོན་པ་ཆེན་པོས་བསྟན་པ་རྨང་ནས་གསོས་ཏེ་གཞིར་བཞེངས་སུ་མཛད། གཡོ་རུ་རྫོགས་པ་ཆེན་པོ་རིག་འཛིན་འཇིགས་མེད་གླིང་པ་ལ་ཀུན་མཁྱེན་ཆེན་པོའི་ཡེ་ཤེས་ཀྱི་སྐུས་བྱིན་གྱིས་བརླབས་པས་མཁྱེན་རྟོགས་དགོངས་པའི་རྩལ་རྫོགས་ནས་ཐུགས་གཏེར་གྱི་ཕྲིན་ལས་མཁའ་ཁྱབ་ཏུ་བརྡལ། ཁྱད་པར་དུ་སྔ་འགྱུར་ཀལྤ་དུམ་བུའི་རྒྱུད་ལས། འཇིག་རྟེན་ཁ་བ་ཅན་ཞེས་སུ༔ པདྨའི་སྙིང་པོ་ཀུན་དགའ་དང༔ བློ་གྲོས་མཐའ་ཡས་ལ་སོགས་པས༔ འཛིན་པས་བསྟན་པ་རྒྱས་པར་འགྱུར༔ ཞེས་སོགས་མདོ་རྒྱུད་དུ་མ་ནས་རྡོ་རྗེའི་ལུང་གིས་བསྔགས་ཤིང་རིགས་པས་གྲུབ་པ་ཚད་མར་གྱུར་པའི་སྐྱེས་ཆེན་ས་གསུམ་ན་འགྲན་ཟླ་དང་བྲལ་བ། པཎ་ཆེན་བི་མའི་རྣམ་འཕྲུལ་ངོ་མཚར་བཀའ་བབས་བདུན་ལྡན་པདྨ་འོད་གསལ་མདོ་སྔགས་གླིང་པ་དང༌། བཻ་རོའི་རྣམ་འཕྲུལ་རྒྱལ་བསྔགས་མཛོད་ལྔའི་ཤིང་རྟ་པ་ཆེན་པོ་ཀུན་མཁྱེན་པདྨ་གར་དབང་བློ་གྲོས་མཐའ་ཡས་ཏེ་རྗེ་བླ་མ་རྡོ་རྗེ་འཆང་རྣམ་གཉིས་ཀྱི་ཐུགས་བསྐྱེད་བརྩོན་པ་ཆེན་པོས། བོད་གངས་ཅན་ན་ཡོངས་སུ་གྲགས་པའི་སྔ་འགྱུར་རྙིང་མ། བཀའ་གདམས་གསར་རྙིང༌། ལམ་འབྲས༑ མར་མིའི་བཀའ་བརྒྱུད། ཤངས་པའི་བཀའ་བརྒྱུད། ཞི་གཅོད། སྦྱོར་དྲུགརྡོ་རྗེ་གསུམ་གྱི་བསྙེན་སྒྲུབ་སོགས་སྒྲུབ་བརྒྱུད་ཤིང་རྟ་ཆེན་པོ་བརྒྱད་རྗེས་འབྲང་དང་བཅས་པའི་རིང་ལུགས་སྤྱི་དང༌། ཁྱད་པར་སྔ་འགྱུར་བཀའ་གཏེར་གྱི་བསྟན་པའི་མེ་རོ་རྨང་ནས་གསོས་ཏེ་ཕྱི་མའི་མཐར་ཡང་མི་ཉམས་པའི་བཙས་སུ་བཀའ་གཙིགས་ཕྱག་རྒྱས་བཏབ་སྟེ་སྔོན་མེད་མཛོད་ཆེན་ལྔ་ཡི་ཤིང་རྟའི་རིང་ལུགས་གསལ་བར་མཛད་པ་ཡིན་ལ། དམ་པ་དེ་གཉིས་ཀྱི་ཐུགས་སྲས་སློབ་ཚོགས་རྒྱུ་སྐར་ཕྲེང་བའི་དབུས་ན་མཚན་མོའི་མགོན་པོ་བཞིན་མངོན་པར་འཕགས་པ། རྗེ་བཙུན་འཇམ་པའི་རྡོ་རྗེ་ངུར་སྨྲིག་གར་གྱི་བརྫུ་ལ་ཞུགས་པ། སོ་སོ་ཡང་དག་རིགས་པ་བཞི་དང༌། སྤོབས་པའི་གཏེར་ཆེན་པོ་བརྒྱད་ལ་མངའ་དབང་འབྱོར་པའི་ཀུན་མཁྱེན་བླ་མ་མི་ཕམ་འཇམ་དབྱངས་རྣམ་རྒྱལ་རྒྱ་མཚོས། རང་ལུགས་གྲུབ་མཐའི་རྐང་བླངས་ཏེ། གཞན་གྱི་ཟེར་སྒྲོས་ཉ་དང་ཉུང་མ་བསྲེས་པ་ལྟ་བུ་མ་ཡིན་པར། དཔྱད་གསུམ་རྣམ་པར་དག་པ་གསེར་ཞུན་མ་ལྟ་བུའི་ལེགས་བཤད་བསམ་མི་ཁྱབ་པ་མཛད་དེ་མཐའ་དབུས་ཀུན་ཏུ་འཇིགས་མེད་སེང་གེའི་སྒྲ་དབྱངས་སྒྲོགས་པར་མཛད་པས། ཐུབ་བསྟན་སྤྱི་དང༌། ཁྱད་པར་ཐུན་མིན་ནང་རྒྱུད་སྡེ་གསུམ་གྱི་བསྟན་པའི་རྒྱལ་མཚན་དུས་ཀྱི་མཐར་ཡང་ནུབ་པ་མེད་པར་བསྒྲེངས་པའི་བཀའ་དྲིན་ནི། རང་ལུགས་རྙིང་བསྟན་འཛིན་པ་རྣམས་ཀྱིས་བསྐལ་པ་རྒྱ་མཚོར་གཞལ་དཀའི་གནས་སུ་གྱུར་པས། ཟོལ་མེད་ཀྱི་བསྟན་ལ་དགོངས་པའི་སྐྱེས་ཆེན་རྣམས་ཀྱིས། འཇམ་མགོན་རྡོ་རྗེ་འཆང་རྣམ་གསུམ་གྱི་རིང་ལུགས་དྲི་མ་མེད་པ་ཉིད་སྒོ་དུ་མ་ནས་འཕེལ་ཞིང་རྒྱས་པར་འགྱུར་པའི་ཐབས་ལ་བརྩོན་པར་ཅིས་ཀྱང་གསོལ་བ་འདེབས་པ་ལགས་ཤིང༌། གོང་སྨོས་རྣམས་ཀྱི་བརྒྱུད་པའི་རྣམ་ཐར་དང་ལོ་རྒྱུས་རྒྱས་པ་ནི། ཆོས་འབྱུང་པད་དཀར་རྫིང་བུ་དང༌། གཏེར་མཛོད་ལས་འཕྲོས་པའི་གཏམ་ལྷའི་རྔ་སྒྲ་གཉིས་སུ་གསལ་བར་བཤད་ཟིན་པས་འདིར་མ་སྤྲོས་སོ། །
གཉིས་པ་དེ་ལ་གཞན་གྱིས་ལོག་པར་རྟོག་པ་བསལ་བ་ལ་གསུམ། པུསྟི་ཆར་རྫུན་དུ་འདོད་པ་བསལ་བ། རྒྱུད་རྣམས་བོད་ཀྱིས་བརྩམས་པར་འདོད་པ་བསལ་བ། གཞི་རྒྱུད་རང་གི་ངོ་བོ་ལ་འགལ་བ་བརྗོད་པ་བསལ་བའོ། །དང་པོ་༼པུསྟི་ཆར་རྫུན་དུ་འདོད་པ་བསལ་བ།༽ནི།
ཀུན་མཁྱེན་ཆེན་པོས་སྙིང་པོའི་སྤྱི་དོན་དུ་འདི་སྐད་ཅེས་གསུངས་ཏེ། འདིར་གསར་མ་པ་ཁ་ཅིག་ན་རེ། སློབ་དཔོན་ལ་མ་ལྟོས་པར་གླེགས་བམ་ལ་བརྟེན་ནས་ལྷ་སྒྲུབ་པས་ལྷའི་ཞལ་མཐོང་ཟེར་བ་མི་འཐད་དེ། བཀའ་ལ་རས་ཆོད་འགྱུར་བ་དང༌། བླ་མ་ལས་མ་ཐོས་པས་ཆོས་ལ་ཁུངས་མེད་པ་དང༌། དབང་མ་བསྐུར་བས་ལམ་ལ་གཞི་མེད་པར་འགྱུར་བ་དང༌། ལུང་བསྟན་པ་འདི་ཡང་ཁྱོད་ཀྱི་མདོ་སྒྱུ་འཕྲུལ་ལ་སོགས་འབྱུང་བའི་ལུང་བསྟན་མ་ཡིན་གྱི། རྒྱ་གར་ཤར་ཕྱོགས་ཀྲི་ཏི་ཀ་རའི་གྲོང་ཁྱེར་དུ། རྒྱལ་པོ་རབ་གསལ་ཟླ་བ་ལ་ཕྱག་ན་རྡོ་རྗེས་རྣལ་འབྱོར་གྱི་རྒྱུད་བསྟན་པའི་ལུང་བསྟན་ཡིན་ཏེ་ཁུངས་ནི་སྡོམ་པ་ཕྱི་མའི་རྒྱུད་ན་ཡོད་ཅེས་ཟེར་རོ། །དེ་ཡང་ཁྱེད་ཅག་ནི་ཕྱིན་ཅི་ལོག་གི་ལིང་ཐོག་གིས་བློ་གྲོས་ཀྱི་མིག་མདོངས་པར་ཟད་ཀྱི། ཚུལ་འདི་ལ་བརྒལ་དུ་རུང་བ་མ་ཡིན་ཏེ། རྒྱལ་སྲས་ཆེན་པོ་པདྨ་འབྱུང་གནས་ལ་སོགས་པའི་གྲུབ་ཆེན་རྣམས་བྱོན་ཅིང༌། སྔོན་གྱི་ལོ་པཎ་རྒྱལ་བློན་བྱང་ཆུབ་སེམས་དཔའ་རྣམས་ཀྱིས་ཡིད་ཆེས་པའི་གནས་སུ་བཟུང་ན། ཁྱོད་ཀྱི་ལོག་རྟོག་འདིས་ཇི་ཞིག་དཀྲུག་ཏུ་ཡོད། འོན་ཀྱང་ལན་མདོ་ཙམ་ཞིག་བརྗོད་ན། སློབ་དཔོན་ལ་མ་ལྟོས་པར་གླེགས་བམ་ལ་བརྟེན་ནས་ལྷ་སྒྲུབ་པས་ཞལ་མི་མཐོང་བའང་༼འམ༽མི་འཐད་དེ། སངས་རྒྱས་ཀྱི་སྤྲུལ་པ་ནི་གང་ལ་གང་འདུལ་དུ་སྣང་བས་གླེགས་བམ་གྱིས་འདུལ་ན་དེར་སྣང་བ་མི་འགལ་བས། གླེགས་བམ་ཉིད་སློབ་དཔོན་དུ་གྱུར་པའམ་འགལ་མོད༑ རྒྱལ་པོ་ཉིད་དེ་ལ་དབང་བའི་རིས་ལྡན་དུ་བཤད་ཅིང༌། ཕྱག་ན་རྡོ་རྗེའི་སྤྲུལ་པར་གྲགས་ཏེ། དེས་མི་དབང་ན་ནམ་ཡང་ཆོས་ལ་དབང་བའི་གང་ཟག་རྒྱུན་ཆད་པའི་སྐྱོན་ཡོད་ཅིང༌། བླ་མ་ལས་མ་ཐོས་པས་ཆོས་ཁུངས་མེད་ཅེས་ཟེར་བ་ནི། མིའི་བླ་མ་ལས་མ་ཐོས་ཀྱང༌། ཕྱག་ན་རྡོ་རྗེ་དངོས་སུ་རོལ་པ་བརྟུལ་ཞུགས་ཀྱིས་བྱོན་ནས་ཆོས་བསྟན་དབང་བསྐུར་བས་ལམ་ལ་གཞི་མེད་པ་ག་ལ་སྲིད། གལ་ཏེ་མིའི་བླ་མ་མེད་པས་ཡིད་མི་ཆེས་ན། ཁྱོད་ཀྱིའང༌། ཏེ་ལོ་པས་རྡོ་རྗེ་འཆང་ལ་ཐོས་པ་དེ་ལ་སུ་ཞིག་ཡིད་བརྟན་དུ་རུང༌། དེ་བཞིན་རྡོ་རྗེ་དྲིལ་བུ་པས་བདེ་མཆོག་ལ་དངོས་སུ་བརྒྱུད་པ་བསྙེགས་པ་ལའང་མཚུངས་སོ། །དེ་དག་གྲུབ་པ་ཆེན་པོ་ལ་ཡིན་ནོ་ཞེ་ན། འདིར་ཡང་མཚུངས་པ་ཁོ་ན་སྟེ། རྒྱལ་པོ་ཉིད་གྲུབ་པ་ཆེན་པོ་དངོས་ཡིན་པ་ཁོ་ནའོ། །ལུང་བསྟན་པ་ལའང་ངེད་ཀྱི་མདོ་སྒྱུ་འཕྲུལ་ལ་མ་ཡིན་ཞེས་རྣམ་པར་བཅད་པའི་ལུང་ཅི་ཞིག་ཡོད། གལ་ཏེ་རྣལ་འབྱོར་གྱི་རྒྱུད་བྱུང་བ་ཡིན་དུ་ཆུག་མོད། དེ་ཚེ་གསང་བདག་གིས་མདོ་སྒྱུ་འཕྲུལ་ལ་སོགས་མ་གསུངས་པའི་ཚད་མ་ཅི་ཞིག་ཡོད། ཆོས་ལ་ཁུངས་ཀྱང་ཤིན་ཏུ་ཡོད་དེ། རྒྱལ་བས་ལུང་བསྟན་ཅིང་གསང་བདག་གིས་དངོས་སུ་བྱིན་གྱིས་བརླབས་ཏེ་གྲུབ་ཆེན་དུ་མ་རིམ་གྱིས་བྱོན་པའི་ཕྱིར་རོ། །གལ་ཏེ་དེ་ལྟར་གྱུར་པ་ལའང་ཡིད་མི་ཆེས་ན། མཁའ་འགྲོ་མའི་གླིང་ནས་གླེགས་བམ་བརྐུས་ནས་འཛམ་བུའི་གླིང་དུ་དར་བར་བྱས་པ་དང༌། བྱང་ཤམ་བྷ་ལར་ཆོས་འཚོལ་བ་ལ། ལྷོ་ཕྱོགས་ཀྱི་རྒྱ་མཚོ་བཞུགས་པ་དང༌། སྔོན་དུ་བདག་མེད་མ་ལ་བརྟག་གཉིས་གསན་ནས། ཕྱིས་ཌོཾ་བྷི་ཧེ་རུ་ཀས་ཨོ་རྒྱན་ནས་བཙལ་བ་སོགས་རང་རང་གི་ལོ་རྒྱུས་འགལ་བ་ཅན་དེ་དག་ཁྱོད་ལ་ཡོད་པས་སུ་ཞིག་ཡིད་ཆེས་སུ་རུང༌། གལ་ཏེ་ཁྱོད་ཀྱི་རྩོད་པས་ངེད་ཀྱི་ཆོས་ལ་སྐྱོན་ཡོད་ན། མུ་སྟེགས་པས་ནང་པའི་ཆོས་ལ་རྩོད་ན་སངས་རྒྱས་ཀྱི་ཆོས་རྣམས་སྐྱོན་ཅན་དུ་འགྱུར་བ་དང༌། ཁྱེད་རང་གི་ཆོས་སུ་རློམ་པའི་གུར་བརྟགས་སམ་བྷུ་ཏྲ་ལ་སོགས་པ་ལའང་ངེད་ཀྱིས་རྩོད་པ་བྱས་ན་ཆོས་མ་ཡིན་པར་འགྱུར་ཞིང༌། ཕན་ཚུན་རྩོད་ཅིང་མཐུན་སྣང་དུ་མ་གྲུབ་པས་ཆོས་མ་ཡིན་ན་ཉན་ཐོས་གྱེས་པ་བཅོ་བརྒྱད་ཀྱང༌། ངེད་ཀྱི་འདི་ཡིན་གྱིས་གཞན་གྱི་ལྟར་མ་ཡིན་ཞེས་རྩོད་པས་ཆོས་མ་ཡིན་པར་འགྱུར་ཏེ། དེ་ལྟར་མ་ཡིན་པར་སངས་རྒྱས་ཀྱི་ཆོས་སུ་གཅིག་པ་བཞིན་ནོ། །དེ་བས་ན་ཆོས་དང་གང་ཟག་ལ་བསྐུར་པ་གདབ་པར་མི་བྱ་སྟེ། དཀོན་མཆོག་བརྩེགས་པ་ལས། དགེ་སློང་དག་ངའམ་ང་འདྲ་བས་གང་ཟག་དང་ཆོས་ཀྱི་ཚོད་གཟུང་བ་བྱ་ཡི། གཞན་གྱིས་ནི་མ་ཡིན་ཏེ། སྒྲིབ་པ་རྣམས་ཀྱི་ནང་ནས་ཤིན་ཏུ་ལྕི་བའི་ཕྱིར་དང༌། རྣམ་པར་ལྟུང་བ་ཆེན་པོ་ཉམས་སུ་མྱོང་བར་འགྱུར་དུ་འོང་བའི་ཕྱིར་རོ། །ཞེས་སོགས་ལུང་དྲངས་ཏེ་རྒྱས་པར་གསུངས་སོ། །
གཉིས་པ་༼རྒྱུད་རྣམས་བོད་ཀྱིས་བརྩམས་པར་འདོད་པ་བསལ་བ།༽ནི།
ཀུན་མཁྱེན་བླ་མ་འཇམ་དཔལ་དགྱེས་པས་འདི་ལྟར་གསུངས་ཏེ། གསང་སྔགས་སྔ་འགྱུར་པ་ཞེས་པའི་མཚན་གཞི་འཛིན་ས། ཆོས་རྒྱལ་སྲོང་བཙན་གྱི་དུས་ནས་བཟུང་ཁྲི་སྲོང་ལྡེའུ་བཙན་གྱིས་དར་ཞིང་རྒྱས་པར་མཛད་པ་ནས། ཇོ་བོ་རྗེ་མ་བྱོན་ཡན་ཆད་དུ་བསྒྱུར་བའི་ཆོས་དང༌། དེ་ཕྱིན་ཆད་བསྒྱུར་བའི་ཆོས་ལ་གསར་མར་གྲགས་པ་ལས། སྔ་འགྱུར་གྱི་ཆོས་ཞེས་བྱ་བ། མདོ་སྡེ་སྣོད་གསུམ་དང༌། སྔགས་རྒྱུད་སྡེ་དྲུག་གིས་བསྡུས་པ་རྣམས་ཡིན། དེ་ལ་སྡེ་སྣོད་ཀྱི་ཆོས་རྣམས་བཀའ་ཡིན་མིན་དུ་སུས་ཀྱང་རྩོད་པ་མེད། སྔགས་ཐུན་མོང་བ་གསང་འདུས་སོགས་ནི་གསར་རྒྱུད་དུ་འདོད་ཀྱང་ཐུན་མོང་ཡིན། ཐུན་མིན་ནང་རྒྱུད་སྡེ་གསུམ་ནི་རྙིང་ཆོས་ཞེས་ཐེ་ཚོམ་བྱ་བའི་གཞི་ཡིན་ནོ། །དེ་ལ་ལོག་རྟོག་སྐྱེ་བའི་ས་བོན་གང་ལས་བྱུང་ན་བསྟན་པ་ཕྱི་དར་གྱི་ཐོག་མར། གླང་དར་གྱིས་བསྟན་པ་བསྣུབས་རྗེས། ཀླུ་མེས་སོགས་ཀྱིས་དགེ་འདུན་གྱི་སྡེ་ཚུགས། སོ་ཐར་སྡོམ་པའི་བཀའ་མ་ཆད་ཀྱང༌། དགེ་འདུན་རྣམས་རང་རང་གི་རྟོག་ཆོས་འཆད། ལྟ་བ་ཐ་དད་མི་མཐུན་པར་གྱུར། ཤམ་ཐབས་སྔོན་པོ་ཅན་དང༌། ཨཱ་ཙརྱ་དམར་པོའི་ཞབས་ཀྱིས་གསང་སྔགས་ཆགས་ལམ་བསྒྱུར་པས་མངའ་རིས་སྟོད་ཀྱི་དགེ་འདུན་རྣམས་ལ་ཆགས་ལམ་དར། སྔགས་པ་རྣམས་ཀྱང་སློབ་དཔོན་མེད་པར་རང་བློས་གཞལ་བའི་རྟོག་ཆོས་འཆད། སྦྱོར་སྒྲོལ་སོགས་སྒྲ་ཇི་བཞིན་པར་སྤྱོད་པའི་སྔགས་འཆལ་མང་པོ་བྱུང་བས་བོད་ཕལ་ཆེར་ཡིད་སུན། སྐབས་དེར་ལྷ་བླ་མ་ཡེ་ཤེས་འོད་ཀྱིས་སྔགས་པ་རྣམས་ལ་བཀའ་ཤོག་བརྫང་བར་མཛད་དེ། དེའི་ནང་ན་ཐུན་མོང་མདོ་ཡི་ལམ་རིམ་བཤད་ནས། དེ་དང་མི་ལྡན་པའི་སྔགས་སུ་ཁས་བླངས་ནས་སྦྱོར་སྒྲོལ་སོགས་བག་མེད་བྱེད་པ་བཀག་འདུག འདི་ལན་བཏབ་པའི་གནས་མིན་གདམས་པ་ཡིན། ལོ་ཆེན་རིན་ཆེན་བཟང་པོའི་སྔགས་ལོག་སུན་འབྱིན་ཡང་འདི་དང་འདྲ་སྟེ་རྙིང་མ་བཀག་པ་མེད་མོད༑ སྐབས་འདི་ཙམ་ནས་གསར་ལོ་རྣམས་རིམ་པར་བྱུང་སྟེ། དེ་རྣམས་རྒྱ་གར་དུ་སོང་ཆོས་ཅི་རིགས་བསྒྱུར་དེར་རྒྱ་གར་ན་ཡོངས་སུ་གྲགས་པ་རྣམས་བཟུང༌། མ་གྲགས་པ་གསང་རྒྱ་ཅན་རྣམས་མ་ཐོབ་པས་ས་བོན་བྱས། གསར་རྙིང་ཕན་ཚུན་ཆགས་སྡང་གིས་ང་བཟང་ང་ཆེའི་སྐབས་ཤིགཆོས་དང་གང་ཟག་གི་བར་དུ་བདུད་ཀྱིས་དཀྲུགས་པའི་བློ་གྲོས་ཀྱིས༑ ནང་རྒྱུད་ཕལ་ཆེར་བོད་རྩོམ་ཡིན་ཞེས་བསྒྲགས། དེ་བསྒྲགས་མི་འགོས་ལྷས་བཙས་ཀྱིས་མཛད་དོ་ཟེར་བའི་འབྱམས་ཡིག་བཏང༌། དེའི་ཚིག་ལ་བརྟགས་ན། ལོ་ཙཱ་ཚོས་བརྩོམ་ཆོས་ཡིན། རྒྱ་གར་ན་མི་འདུགཔཎྜི་ཏ་ལ་དྲིས་ཀྱང་བུ་མི་བདེན་ཟེར་ཞེས་པ་ཙམ་ཕྲག་དོག་གི་བླུན་ཚིག་འདི་ལས་གཞན་རྒྱུ་མཚན་ཏིལ་འབྲུ་ཙམ་མི་སྣང༌། དེ་ནས་ཞི་བ་འོད་ཀྱི་བཀའ་ཤོག་སོགས་དང༌། དཔལ་འཛིན་སོགས་ཀྱིས་དགག་པ་རྩོམ་པ་ས་བོན་ཡིན། དེ་ལས་འཕྲོས་ཏེ་ཆགས་སྡང་ཅན་རྣམས་ཀྱིས་སྔ་ཆོས་ལ་ཁ་ཟེར་ཞིང༌། མི་ཤེས་པ་དག་གཡོམ་རྒྱུག་གིས་ཆོས་ཡང་དག་པ་མ་ཡིན་སྙམ་དུ་འཛིན་པ་འདི་བྱུང་བ་ཡིན། སྨྲ་བ་འདི་དོན་གནས་ཡིན་མིན་ཁོ་བོས་ཅུང་ཟད་དཔྱད་ཀྱི། བློ་ལྡན་གཟུ་བོར་གནས་པ་རྣམས་ཀྱིས་སུ་བདེན་ལེགས་པར་དཔྱོད་ཅིག གལ་ཏེ་ཆོས་མིན་ཞིག་ན་དེ་ཤེས་ན་ལོས་དགག མིན་ན་ཆོས་སྤང་གི་ལས་བསོག་པར་མི་རུང་བས། དེ་ལ་རྒྱ་གར་དུ་མེད་ཅེས་པ། བོད་ལོ་ཐག་རིང་རྐང་ཐང་ཞིག་གིས་རྒྱ་གར་ས་རྒྱ་ཐམས་ཅད་ཇི་ལྟར་ཆུམ་སྟེ། བོད་ས་རྒྱ་ཆུང་ངུའི་ཡུལ་ཐམས་ཅད་ཀྱང་རྐང་ཐང་རེ་ཟུང་གིས་ཨེ་ཆོད་སོམས། ནཱ་ལེནྡྲ་སོགས་ཆོས་སྡེ་ཆེ་བ་རྣམས་སུ་རྒྱལ་བཀའ་མཐའ་དག་ཕྱོགས་གཅིག་ཡོད་པའི་ངེས་པ་མེད་དེ། སྤྱིར་སངས་རྒྱས་ཀྱི་བཀའ་མདོ་རྒྱུད་ལ་ཚད་མེད། བྱེ་བྲག་ཕལ་ཆེན་དཀོན་བརྩེགས་སོགས་ཀྱི་མ་དཔེ་ཆོས་མངོན་པ་ལ་དགྲ་ལན་གསུམ་བྱུང་བ་ན་ནུབ་ཚུལ་དང༌། འབུམ་རྒྱས་པ་ཀླུ་སྒྲུབ་ཀྱིས་ཀླུ་ཡུལ་ནས་གདན་དྲངས་པ་ཡིན་ན། བོད་ལོ་སླེབ་པའི་གཙུག་ལག་ཁང་གཅིག་ན་མེད་ན་སངས་རྒྱས་ཀྱི་བཀའ་མིན་ངེས་འདི་བློ་རྒྱ་ཤིན་ཏུ་ཆུང་བ་བྱིས་པའི་ཅ་ཅོ་སྟེ། རྒྱ་གར་ན་ཡོད་པ་འདི་ཙམ་ཞེས། བོད་ཀྱི་བཀའ་བསྟན་ལྟར་དཀར་ཆག་ནི་ཡོད་པར་མ་བཤད། སྤར་འཁོད་དེ་ཕྱོགས་གཅིག་ཏུ་བསྡུས་པའང་ཡོད་པར་མ་གྲགས། གལ་ཏེ་ཅི་རིགས་བསྡུས་ཀྱང་མཐའ་དག་བསྡུ་ག་ལ་ནུས་ཏེ། བྲམ་ཟེའི་རྒྱལ་པོ་རྒྱལ་བཤེས་ཀྱིས་བསྟན་པ་ཉམས་དམས་པར་བྱས་པའི་རྗེས། དགེ་སློང་རྣམས་ཀྱིས་ཡུལ་དང་གནས་སྣ་ཚོགས་པ་ནས། སྡེ་སྣོད་གསུམ་གྱི་གླེག་བམ་བསྡུས་ནས། ཡུལ་བཅོམ་བརླག་ཏུ་ཡང་དག་པར་བསྡུ་བར་བྱས་པའི་ཚེ། གཞུང་བླ་མའི་གཞུང་མ་རྙེད་ནས་བསྡུ་བའི་གཞི་ཉམས་པར་བཤད་པ་དང༌། གསང་སྔགས་ལའང་བདེ་མཆོག་འབུམ་པ་སོགས་མི་ཡུལ་དུ་མ་དར་བ་སོགས། བྱ་སྤྱོད་རྣལ་འབྱོར་གྱི་རྒྱུད་ཀྱི་ཚད། བདེ་མཆོག་སྡོམ་འབྱུང་དང་ཡེ་ཤེས་སྙིང་པོ་ཀུན་ལས་བཏུས་སོགས་ལས་བཤད་པ་དེ་རྣམས་རྒྱ་གར་ནའང་དཔེར་འཁོད་པ་ཡང་དཀའ་ཞིང་མེད་ན། དེ་ཐམས་ཅད་རྒྱ་གར་ནས་མཐོང་བའི་ལོ་ཙཱ་བ་སུ་ཡང་མི་སྣང་ཞིང༌། སྔ་འགྱུར་དུ་བསྒྱུར་པའི་སྡེ་སྣོད་ཀྱི་ཆོས་ལའང་རྒྱ་དཔེར་བལྟས་ནས་འདྲ་བསྡུར་ནུས་མཁན་སུ་ཡང་མ་བྱུང༌། རྒྱ་དཔེ་ཀློག་ནུས་མཁན་ཀྱང་དཀོན་ན་གསང་སྔགས་ཀྱི་བཀའ་ཐམས་ཅད་ཡོད་མེད་ག་ལ་ཤེས། སྔགས་ཐམས་ཅད་སངས་རྒྱས་ཀྱི་སྐུ་དུས་ནས་པུསྟི་བྱས་ནས་གཙུག་ལག་ཁང་རེ་ན་བརྩེགས་ཡོད་པ་མ་རེད། གསང་སྔགས་ཕྱིས་འབྱུང་བར་ལུང་བསྟན་པ་ལྟར། སྡུད་པ་པོ་ཕྱག་ན་རྡོ་རྗེ་དང་དབྱིངས་ཀྱི་མཁའ་འགྲོའི་བཀའ་རྒྱ་དུས་སུ་ཁྲོལ་བའི་ཚེ། གྲུབ་པའི་དབང་ཕྱུག་རྣམས་ཀྱིས་རིམ་པར་སྤྱན་དྲངས་པ་ཡིན་ཏེ། གསང་འདུས་རྒྱལ་པོ་ཨིནྡྲ་བྷུ་ཏི་ལས་བརྒྱུད་དེ་ཨོ་རྒྱན་གྱི་ཡུལ་ནས་འཕགས་ཡུལ་དུ་དར་ཚར་རྗེས། རྡོ་རྗེ་འཇིགས་བྱེད་ལ་ལི་ཏས་བཙལ་བའི་ལོ་རྒྱུས་དང༌། དེའི་ཕྱིས་ཞིག་ན་དུས་ཞབས་པས་དུས་འཁོར་དྲངས་པ་སོགས་ཀྱིས་ཤེས་ནུས་ལ། དེས་ན་གཙིགས་ཀ་ཆེ་བ་ཐམས་ཅད་དེ་དུས་ཡོད་ཀྱང་མི་སྟོན་པའི་བཀའ་རྒྱ་ཡོད་པས་མི་བསྒྲག་པའང་སྲིད་དོ། །དེའི་ཕྱིར་སངས་རྒྱས་ཀྱི་གསུངས་ལ་ལོ་ཙཱ་རྐང་འཁྱམས་ཚོས་གཙུག་ལག་ཁང་གཅིག་ན་གང་མཐོང་བ་དེ་ལས་གཞན་རྣམས་སངས་རྒྱས་ཀྱི་བཀའ་མིན་པར་ཐག་བཅད་པ་ནི་ཁྲོན་པའི་རུས་སྦལ་གྱི་རྣམ་ཐར་ཏེ། ས་པཎ་གྱིས།འདི་མཐའ་འདི་ཙམ་ཁོ་ནར་གནས་སོ་ཞེས། །དེ་མཐའ་དེ་ཙམ་ཁོ་ནར་རྗེས་དཔག་ནས། །འགྲོ་བའི་བླ་མའི་གསུང་ལས་བརྒལ་བ་སྟེ། །དེས་ན་མཐའ་མིན་དགོངས་པ་དཔྱད་པར་བྱ། །ཞེས་དང༌། ལེགས་པར་བརྟགས་ན་ཕྱོགས་རེའི་མིག་ཅན་ཡིན། །ཞེས་གསུངས། གཞན་ཡང་ལོ་ཙཱ་བ་རེ་ཟུང་གིས་མ་མཐོང་ཞེས་པའི་ཚིག་གིས་ཆོས་མིན་པར་བྱ་ནུས་ན། སྔོན་གྱི་པཎ་གྲུབ་ཆེན་པོ་འཕགས་ཡུལ་ནའང་འགྲན་ཟླ་དང་བྲལ་བའི་པད་འབྱུང་བི་མ་ལ་སོགས་ཀྱིས་གཟིགས་ནས་བསྟན་པའི་ཆོས་དེས་ཅིའི་ཕྱིར་གོ་མི་ཆོད། འོ་ན་རྙིང་རྒྱུད་རྣམས་ཅི་ལྟར་ཡིན་སྨྲས་ཚེ། འགོས་ཀྱི་འབྱམས་ཡིག་ན་འདི་སྐད་དུ། གཤེད་སྐོར་རྣམས་གནུབས་ཀྱི་རྩོམ་ཆོས་ཡིན། རྫོགས་ཆེན་ནམ་མཁའ་ཆེ་སོགས་བཻ་རོས་བརྩམས་སོགས་བྱས་པ་མི་གཟོ་བའི་སྟེང་དུ་འཕགས་ཆེན་རྣམས་ལ་སྐུར་འདེབས་མི་བཟད་པའི་རང་ལོག་ལམ་དུ་སོང་ནས། གཞན་བྱིས་པ་འབྲིད་པའི་ས་མཁན་བྱེད་པ་འདི་ཀྱེ་མ་ཧུད། བོད་ཕལ་ཆེར་སྐལ་བ་ཆུང་བས་ན། ལོ་ཙཱས་བསྒྱུར་ཚད་དེས་བརྩམས་སོ་ཟེར་ན། མདོ་ཕྱོགས་སྐ་ཅོག་སོགས་ཀྱིས་མ་བསྒྱུར་པ་མེད། ཐར་ལོའི་འགྱུར་ཕྲན་བཅུ་གསུམ་ཙམ་མིན་པ་གསར་འགྱུར་མེད་ལ༑ མདོ་ཕྱོགས་དཀར་ཆགས་སུ་བཏབ་ཅིང་མ་སྦས་པས་སོ་སོའི་གཤམ་དུ་ཡོངས་གྲགས་ལ་འགྱུར་བྱང་ཀྱང་སྔར་ལྟར་འདུག་པ་འདི་ཚོ་ལོ་ཙཱ་བ་དེ་རྣམས་ཀྱིས་རྩོམ་པ་ཨེ་རེད། འདི་འདྲའི་བླུན་གཏམ་མཁས་པའི་ཚོགས་སར་དབྱུང་རུང་ཡིན་མིན་དཔྱོད་ཅིག ད་ནི་དེ་དག་གི་མཚང་བརྟོལ་ནས་བཤད་ཀྱིས་ཉོན་ཅིག སྔ་འགྱུར་པའི་སྔགས་རྒྱུད་རྣམས་ལོ་ཙཱ་བ་དེ་དག་གིས་བརྩམས་སོ་ཞེས་པའི་ཚིག་འདི་ལ་ཁྱོད་དན་དཔང་ཅི་ཡོད་འདྲི་སྟེ། རྒྱུ་མཚན་མེད་པའི་ཚིག་ནི་སྐུར་འདེབས་མི་བཟད་པར་འགྲོའོ། །ཡོད་ན་རྒྱུད་དེ་རྩོམ་གྱིན་ཡོད་པར་ཁྱོད་ཀྱིས་མངོན་སུམ་དུ་མཐོང་ནས་དེ་ལྟར་བརྗོད་པ་ཡིན་ནམ། གཞན་ལས་ཐོས་ནས་སམ། རང་གིས་དཔྱད་ནས་བྱེ་བྲག་ཕྱེད་པའམ། ཡང་ན་མངོན་ཤེས་ཀྱིས་ཤེས་ནས་དེ་ལྟར་བརྗོད་པའི་ཐ་སྙད་བྱས་པ་ལས་མི་འདའ་ན། ཁྱོད་ཀྱིས་མཐོང་བ་ནི་མི་སྲིད་དེ། ཁྱོད་ཡོད་དུས་ལོ་ཙཱ་དེ་དག་མི་བཞུགས་པས་སོ། །གལ་ཏེ་རྣ་བརྒྱུད་ལས་ཐོས་སོ་ཞེ་ན། ཁྱོད་ཀྱི་སྔོན་དུ་བྱུང་བའི་རིན་བཟང་སོགས་ལོ་ཙཱ་བ་རྣམས་ལ་ནི་དེ་ལྟར་མ་གྲགས་ན་ཁྱོད་ཀྱིས་གང་ལས་ཐོས༑ ཕྱིས་ཀྱི་པཎྜི་ཏའི་ནང་ན་གྲགས་ཆེ་ཞིང་ཚད་མར་གྱུར་པ། བོད་ཡོངས་ཀྱི་མགོན་པོ་བཀའ་དྲིན་མཚུངས་མེད་ཇོ་བོ་རྗེ་ལྟ་བུའི་ཞལ་ནས་སྔ་འགྱུར་གྱི་རྒྱུད་སྡེ་རྣམས་ལ་བསྔགས་པ་བརྗོད་ཀྱིས། བོད་ཀྱི་རྫུན་རྒྱུད་མ་གསུངས་ན་ཁྱོད་ཀྱིས་ཡིད་ཆེས་པའི་ངག་གང་ལས་ཐོས་བརྗོད་དང་རིགས་མི་རིགས་བརྟག་བྱརའོས་ཀྱང༌། དེ་འདྲའི་ཁུངས་སུས་ཀྱང་བཤད་རྒྱུ་མ་རྙེད་ན། རྒྱུ་མཚན་མེད་པར་ཁྱོད་ཀྱིས་ལོ་ཙཱ་བའི་རྩོམ་ཆོས་ཞེས་ཕྲག་དོག་གི་ཚིག་ཙམ་ནི༑ དེ་བདེན་པར་འཛིན་མཁན་སུ་ཞིག་ཡོད་ཁྱོད་ཀྱིས་རིགས་པས་དཔྱད་ནས་རྒྱ་ཆོས་དང་བོད་ཆོས་འབྱེད་ག་ལ་ནུས་ཏེ། གཞལ་བྱ་ལྐོག་གྱུར་ལ་སུས་རྩོམ་མ་རྩོམ་གྱི་གང་ཟག་གི་རྟགས་བསྟན་བཅོས་ལ་བཀོད་པ་མི་སྲིད་དོ། །དེས་ན་རྩོམ་ཆོས་ཡིན་པར་བདག་གི་མངོན་ཤེས་ཀྱིས་ཤེས་སོ་སྨྲས་ན། ཁྱོད་དེ་འདྲའི་མངོན་ཤེས་བསླུ་མེད་ཅན་ཡིན་ན། གསང་སྙིང་རྨས་རྩོམ། པྲ་ཁོག་སྣང་གནུབས་ཀྱིས་བརྩམས་སོ་ཞེས་པའི་ངན་སྨྲས་འདི། ཕྱིས་ལོ་ཙཱ་བ་དང་པཎྜིའི་ཏའི་ཕྱག་ཏུ་རྒྱ་དཔེ་དངོས་སུ་བྱུང་ནས་བསྒྱུར་བས་ས་སྟེང་འདིར་ཉི་ཟླ་ལྟར་གྲགས་ཏེ། སྔར་སྐུར་འདེབས་བྱས་པ་ཐམས་ཅད་ཅིག་ཅར་གསལ་བ་འདིས། ཁྱོད་ཀྱི་དམ་བཅའ་དེའི་མཚང་བུད་པ་འདི་འདྲ་གང་ལས་འབྱུང༌། དེས་ན་མུ་སྟེགས་པ་རྣམས་ཀྱིས། སྟོན་པ་ཤཱཀྱའི་རྒྱལ་པོ་ལ་སྒྱུ་མ་ཤེས་པ། འཁོར་སྒྱུ་མས་ཁ་འདྲིད་པ་སོགས་སྐུར་བ་འདེབས་པ་དང་འདྲ་སྟེ། སྐྱེ་བོ་སྐལ་དམན་བློ་ཞན་རྣམས་ལོག་ལམ་དུ་བསྒྱུར་པའི་བདུད་ཀྱི་གསང་ཚིག་བརྟགས་ན་དོན་གྱིས་དབེན་པའི་བླུན་གཏམ་ངོ་ཚ་བ་འདི་འདྲ་སོར་བཞག་གིས་རྗེས་བརྗོད་བྱེད་པ་རྣམས་ངོ་མི་ཚའམ། མཁས་པའི་ཚིག་ལ་རིགས་པའི་རྒྱུ་མཚན་ཡོད་ན། རྒྱུ་མཚན་མེད་པའི་ཅ་ཅོ་ནི་བརྟགས་ན་བཞད་གད་ཀྱི་གནས་སོ། །དེས་ན་དེ་འདྲའི་བརྗོད་པ་ལ་སྒྲུབ་བྱེད་གཏན་ཚིགས་མེད་པས་ཅི་ཡང་འགྲུབ་པར་མི་ནུས་སོ། །དེ་ལ་གནོད་བྱེད་ཀྱི་རིགས་པ་གཞན་ཡང་ཡོད་དེ། སྔར་གྱི་ལོ་ཙཱ་འཕགས་ཆེན་སར་བཞུགས་དེ་དག་གིས་བརྫུན་རྒྱུད་ཅིའི་ཕྱིར་རྩོམ་པའི་རྒྱུ་མཚན་བརྗོད་དགོས་ན་རྒྱུ་མཚན་སྨྲོས་ཤིག དེ་ཡང་རྒྱལ་བསྟན་ལ་ཐོ་བཙམས་པའི་བདུད་ཀྱི་ལས་སྤེལ་བ་ནི་མ་ཡིན་ཏེ། དེ་དུས་རྫུན་ལུང་རྩོམ་པའི་དུས་མ་ཡིན། ཡིན་ན་མདོ་ཕྱོགས་ཐམས་ཅད་ཀྱང་ཅིས་མ་རྩོམ་སྟེ། སྔགས་རྒྱུད་ཁོ་ན་རྩོམ་པའི་དགོས་པ་དང་རྒྱུ་མཚན་ཁྱེད་ལ་བརྗོད་རྒྱུ་མེད་དོ། །རྙེད་པའི་ཕྱིར་ནི་མ་ཡིན་ཏེ། དེ་དུས་རྫུན་ལུང་རྩོམ་པས་རྙེད་པ་ཕར་ཞོག ཆོས་རྒྱལ་བཀའ་བཙན་པས། རྒྱ་ཆོས་རྣམས་བམ་པོའི་གྲངས་སོགས་བཅད་དེ་ཚིག་ལྷད་ཕྲ་མོ་མི་འཇུག་པའི་ཞིབ་ཆ་ཡོད་པ་དང༌། འཕགས་ཡུལ་པཎ་ཆེན་གྲུབ་པའི་དབང་ཕྱུག་དུ་མ་དཔང་པོ་ན་བཞུགས་བཞིན་པ་ཡིན་པ་དང༌། ཆོས་ཀྱི་རྒྱལ་པོ་འཇམ་དཔལ་དབྱངས་ཉིད་བཞུགས་ནས་ཆོས་ཀྱི་འཆད་ཉན་བྱེད་པའི་སྐབས་ཡིན་པས་རྫུན་ལུང་གིས་རྙེད་པ་འབྱུང་བའི་དུས་མ་ཡིན་ཏེ། རྨས་གསང་སྙིང་རྩོམ་པས་རྒྱལ་པོའི་ཆད་པས་མི་ལོ་བཅུ་གཉིས་གབ་དགོས་བྱུང་ཞེས་དཔལ་འཛིན་གྱིས་སུན་འབྱིན་བརྗོད་པ་ནི༑ དེ་དུས་རྫུན་ཆོས་སྤེལ་བའི་དབང་མེད་པའི་དན་རྟགས་སུ་སོང་གི་སུན་འབྱིན་དུ་མ་སོང་སྟེ་རང་ཚིག་དངོས་ཤུགས་འགལ་བས་ཤེས་པར་ཟད། སྤྱིར་ཡང་རྒྱལ་པོ་བཀའ་བཙན་པས་རྨ་རིན་ལོ་བཅུ་གཉིས་སུ་གབ་དགོས་བྱུང་ན། གནུབས་དང་བཻ་རོ་སོགས་ཀྱིས་དེ་བས་མང་བའི་རྒྱུད་རྩོམ་པ་ཆོས་རྒྱལ་གྱིས་མ་དགོངས། པད་འབྱུང་གིས་མ་གསན་ནམ། གསན་ནས་ཤེས་ཀྱང་རྫུན་རྒྱུད་མི་འགོག་ན་རྨ་རིན་ལ་ཆད་པ་ཅི་སྟེ་འོང༌། རང་ཚིག་དངོས་འགལ་འདི་འདྲ་མ་སྨྲས་ཐབས་མེད་ཅི་འདུགཔཎ་གྲུབ་ཆོས་རྒྱལ་དེ་རྣམས་ཀྱི་དུས་སུ་མ་དགོངས་པ་རྗེས་སུ་ཁྱེད་ཀྱིས་ཤེས་སོ་སྨྲས་པའི་ཚིག་དེར་བརྟག་དཔྱད་མི་ཤེས་པའི་བྱིས་པ་དག་ལས༑ བརྟག་དཔྱད་ཅུང་ཟད་ཡོད་པ་སུ་ཞིག་ཡིད་ཆེས་པར་འགྱུར། ཁྱོད་ཀྱི་རྒྱུད་རྣམས་ཀྱང་ལོ་ཙཱ་སོ་སོས་བྱས་སོ་ཞེས་བརྗོད་ནའང་མཚུངས་པས། འདི་འདྲའི་ཚིག་ཙམ་གྱིས་ཕན་ཚུན་སུན་འབྱིན་ཅི་ཡང་མི་ནུས་པས་དོན་ཅི་ཡང་མེད་དོ། །སེམས་ཅན་ལ་ཕན་པའི་ཕྱིར་ནི་བཀའ་མིན་ལ་བཀར་བཏགས་ཏེ་སངས་རྒྱས་ལ་རྫུན་གྱིས་སྐུར་ཞིང་ཆོས་ལ་དབང་ཟ་བའི་དམྱལ་བའི་རྒྱུ་དེ་འདྲ། མཁས་ཤིང་གྲུབ་པ་བདག་ཉིད་ཆེན་པོ་དག་གིས་ག་ལ་མཛད་དེ་སྐུར་འདེབས་འབའ་ཞིག་ཏུ་ངེས་ནུས་སོ། །དེ་དུས་ཀྱི་གང་ཟག་དམ་པ་དེ་དག་གིས་དེ་ལྟར་རྫུན་ཆོས་སྤེལ་ན། ཕྱིས་སུ་ཁྱོད་རྒྱ་གར་དུ་ཕྱིན་ནས་ངས་བསྒྱུར་ཟེར་བ་ཚོ་ལ་དན་དཔང་མཁས་པ་སུ་ཡོད། ཆོས་ཀྱི་རྒྱལ་པོས་ཆོས་གྲལ་བཞག་པའི་བཀའ་ཐེམ་མི་སྣང༌། ལོ་ཙཱ་བ་དེ་ཚོས་རྫུན་ཆོས་མི་རྩོམ་པའི་རྒྱུ་མཚན་ཅི་ཡང་མེད་པས། སྔ་འགྱུར་བས་ཀྱང་གསར་འགྱུར་ལ་ཐེ་ཚོམ་ཅིས་མི་ཟ། དེས་ན་དེ་འདྲའི་ཚིག་ཕྲག་དོག་གིས་བསླངས་ཀྱང་མཐར་རང་སྨ་འབེབས་བྱེད་དུ་འགྱུར་རོ། །དེས་ན་ཁྱེད་ཅག་གི་སྨྲ་ངན་དེ་ལ་སྒྲུབ་བྱེད་མི་སྲིད་པས་སྨྲ་བཅད་བྱིན་པ་ཡིན་ནོ་གསུངས།
གསུམ་པ་༼གཞི་རྒྱུད་རང་གི་ངོ་བོ་ལ་འགལ་བ་བརྗོད་པ།༽ནི།
སྔོན་གྱི་མཁས་པ་རྣམས་ཀྱི་ལེགས་བཤད་ཀྱི་བཅུད་བསྡུས་ཏེ། ཟེ་ཆེན་མ་ཧཱ་པཎྜི་ཏ་འཇམ་མགོན་བསྟན་འཛིན་འཕེལ་རྒྱས་སམ་མཐུ་སྟོབས་ཞབས་ཀྱིས་འདི་ལྟར་གསུངས་ཏེ། མདོར་ན་རྫོགས་པ་ཆེན་པོའི་གནས་ལུགས་ནི། ལྟ་བ་ཡོངས་གྲུབ། རྒྱུ་འབྲས་དག་མཉམ། བདེན་པ་དབྱེར་མེད། གཟུང་འཛིན་རང་ཞིག སྐྱེ་འགག་ཟང་ཐལ། སྤྲོས་མ་སྤྲོས་ཀྱི་མཐར་མ་ལྷུང༌། བློས་མ་བཅོས། ཕྱིར་མི་འཕྲོ། ནང་དུ་མི་གཟུང༌། བར་དུ་མི་གཞག བརྗོད་པ་ཐམས་ཅད་ཚིག་དང་ཐ་སྙད་ཀྱི་སྦུན་པ། བསམ་ཚད་དཔྱོད་ཚད་ཐམས་ཅད་རྟོག་པས་བཏགས་པ་ཁོ་ནར་སོང་བས་རང་ངོ་ཁས་ལེན་གྱི་མཐར་མི་གནས་པའི་ངང་དུ་ལ་བཟླ་བ་ཞིག་སྟེ། རྡོ་རྗེ་སེམས་དཔའ་སྙིང་གི་མེ་ལོང་ལས། རིག་པའི་ཆོས་ཐམས་ཅད་བདག་རྟོག་གི་བློ་དང་བྲལ་བར་ཤེས་པར་གྱིས་ཤིགཅེས་སོ། །འོན་ཀྱང་སྔ་ཕྱི་ཅི་རིགས་པ་རྣམས་སུ་ཆོས་ཉིད་ཟབ་མོ་བློས་བྱས་ཀྱིས་སྒྲུབ་པར་རློམ་པ་རྣམས་ནི་ཆོས་ཉིད་བློ་བྲལ་གྱི་གཏམ་ཟབ་མོས་སྐྲག་པར་གྱུར་ཞིང༌། འདིས་ལམ་གྱི་རིམ་པ་འོག་མ་རྣམས་སུན་ཕྱུང་བ་ལྟར་སྣང་བ་ལ་ཟབ་མོའི་ཕྱོགས་དང་རྒྱ་ཆེ་བའི་གནས་ལ་ཤིན་ཏུ་མཛའ་བ་མ་ཡིན་པའི་རྟོག་གེའི་བློ་གྲོས་ལྟར་སྣང་དང་ལྷན་ཅིག་ཏུ་དུས་སྔ་ཕྱི་ཙམ་ལའང་ཕྲག་པ་དོག་པའི་དཀའ་ཐུབ་རེས་འགའ་མ་ཡིན་པར་ལྷུར་ལེན་པ་དག་བྱུང་མོད་ཀྱི། འཕགས་པ་འཇམ་དཔལ་གྱིས། བྱ་བ་རྣམས་ལ་རྣལ་འབྱོར་པ། །ལམ་ཆེན་དག་ཏུ་ཡོངས་འཛིན་པ། །རི་དྭགས་སྨིག་རྒྱུ་སྙེགས་པ་ལྟར། །རྟག་ཏུ་སྣང་ཡང་མི་ཟིན་ནོ། །དེ་བས་དེ་དག་ཐམས་ཅད་ཀྱང༌། །ཡང་དག་མིན་པའི་བློ་དང་བཅས། །འོག་མ་འོག་མའི་རྣལ་འབྱོར་བློ། །གོང་མ་གོང་མ་ཁྱད་པར་འཕགས། །འོག་མའི་བློ་ནི་གོང་མ་ཡི། །ཤེས་རབ་ཀྱིས་ནི་སུན་འབྱིན་ནོ། །ཞེས་གསུངས་པ་བཞིན་ཤེས་པར་བྱ་ཞིང་རྩོད་པའི་ཀུན་སློང་ཆོས་ཉིད་བསམ་མི་ཁྱབ་པའི་ངང་དུ་ཞི་བ་ལ་མཁས་པར་བྱའོ། །དེ་ཡང་རྫོགས་པ་ཆེན་པོའི་གཤིས་ལ་བྱ་བ་དང་བྲལ་བའི་གྲུབ་མཐའ་རྒྱུ་རྐྱེན་འདུས་བྱས་ཀྱི་ཁམས་སུ་མི་གནས་པའི་ཡེ་ཤེས་ངེས་དོན་མཐར་ཐུག་པ་དྲང་ཐད་དུ་སྟོན་པའི་སྐབས། དཀར་ནག་རྒྱུ་འབྲས་ལ་འབད་རྩོལ་གྱིས་བྱས་ཆོས་ལ་ལྟོས་འཆའ་མི་དགོས་པར་བཤད་པ་ལ། བོད་འགའ་ཞིག་གིས་སྤྱོད་ཕྱོགས་སྤངས་པའི་ཧྭ་ཤང་དང་མཐུན་པར་ཐལ་ལོ་ཞེས་སྨྲེ་སྔགས་འདོན་པ་བྱུང་མོད༑ ལར་བདེ་བར་གཤེགས་པས་ཆོས་ཀྱི་འཁོར་ལོ་གསུམ་བསྐོར་བའི་རིམ་པ་དང་པོ། དགེ་མི་དགེའི་རྒྱུ་འབྲས་མི་བསླུ་བར་སྟོན་པ་དེ་ཡང༌། འཇིག་རྟེན་གྱི་ངོ་ལ་ལྟོས་ནས་བསྟན་པའི་ཕྱིར་དྲང་དོན་དུ་བཞག་པ་ཡིན། བར་ཐ་གཉིས་རྣམ་ཐར་སྒོ་གསུམ་གྱི་མཚན་ཉིད་དུ་དོན་གྱིས་མི་མཐུན་པ་མེད་ལ། ངེས་དོན་ཟབ་མོའི་གནས་ལུགས་སྟོན་པ་ཟབ་པ་དང༌། ཆེས་ཟབ་པའི་ཁྱད་པར་ཙམ་ཡོད། དྲང་ངེས་ཀྱི་དོན་དེ་ཡང་འདུས་བྱས་དང༌། འདུས་མ་བྱས་ཀྱི་སྒོ་ནས་འབྱེད་ཅིང༌། བརྗོད་བྱ་དེ་དག་ཤས་ཆེ་ཆུང་གི་སྒོ་ནས་དབྱེ་བ་ཡིན་པར་མཁས་པ་ཀུན་ལ་གྲགས་ཤིང་གྲུབ་མོད། དེ་ལྟར་ཉིད་ཀྱིས་རེ་ཞིག་བཀའ་བར་པར་རྣམ་ཤེས་ཀྱིས་བསྡུས་པའི་ཆོས་ཐམས་ཅད་རང་གི་ངོ་བོས་སྟོང་པར་ཁས་བླངས་ནས། དེ་ངེས་དོན་དུ་འཆད་པའི་སྐབས། གང་ལ་དམིགས་པར་བྱ་བ་ཐམས་ཅད་དང་བྲལ་བ། རྟོག་པ་དང་རྣམ་པར་རྟོག་པ་ཐམས་ཅད་སྤང་བ། གང་ལ་བླང་བ་དང་དོར་བར་བྱ་བའི་ཆོས་དམིགས་སུ་མེད་པ་སྟེ་མདོར་ན་གཟུང་འཛིན་གྱི་ཆོས་རྣམས་ལས་ཡང་དག་པར་འདས་པའི་འདུས་མ་བྱས་ཀྱི་གནས་ལུགས་གང་ཡིན་པ་དེ་ལ། རྣམ་ཐར་སྒོ་གསུམ་གྱི་མཚན་ཉིད་ཀྱང་གནས་པའི་ཕྱིར། རྫོགས་ཆེན་པས་གཞིའི་དུས་སུ། འཁོར་འདས་མཉམ་པ་ཉིད་དུ་བལྟ་བས་རྒྱུ་འབྲས་ཐ་དད་དུ་མི་འབྱེད། ལམ་གྱི་དུས་སུ་ཅི་ལའང་རྣམ་པར་མི་རྟོག་པས་བླང་བ་དང་དོར་བའི་མཐའ་མི་དཔྱོད། འབྲས་བུའི་དུས་སུ་ཐོབ་བྱ་རེ་དོགས་དང་བྲལ་བའི་གདེང་ཆོས་ཀུན་ཟད་སར་འཁྱོལ་བ་ལ་གྲུབ་མཐའི་སྙིང་པོར་བྱེད་དེ། ཀུན་བྱེད་རྒྱལ་པོ་ལས། ཡོ་ག་ཤིན་ཏུ་རྣལ་འབྱོར་རྫོགས་ཆེན་ལ། །རྒྱུ་དང་འབྲས་བུ་ཡོད་ཅེས་སྨྲ་བྱེད་ན། །དེ་ནི་རྫོགས་ཆེན་རྟོགས་པའི་དོན་མི་ལྡན། །དོན་དམ་ཀུན་རྫོབ་གཉིས་སུ་སྨྲ་བྱེད་ན། །སྒྲོ་དང་སྐུར་བ་གདབ་པའི་ཚིག་ཡིན་ཏེ། །དེ་ཡིས་གཉིས་སུ་མེད་པར་རྟོགས་པ་མེད། །དུས་གསུམ་སངས་རྒྱས་རྣམས་ཀྱིས་རྟོགས་པ་ཡང༌། །གཉིས་སུ་མ་མཐོང་རྣམ་གཞག་གཅིག་ཏུ་རྟོགས། །ཞེས་གསུངས་པ་བཞིན་ནོ། །དེ་ལྟ་བུའི་གྲུབ་མཐའི་འཆའ་ལུགས་ཆེན་པོ་འདི་ནི། གཉིས་སུ་མི་གསུང་བའི་སངས་རྒྱས་བཅོམ་ལྡན་འདས་ཀྱི་ངེས་དོན་ཟབ་མོའི་མདོ་སྡེ་རྣམས་ཀྱི་དགོངས་པའང་དེ་ཁོ་ན་ཉིད་དུ་གནས་པ་ཡིན་ཏེ། ཚངས་པ་ཁྱད་པར་སེམས་ཀྱིས་ཞུས་པའི་མདོ་ལས། ཆོས་ཐམས་ཅད་ཀྱི་རང་བཞིན་དེ་གང་ཞེ་ན། ཆོས་ཐམས་ཅད་ནི་སྟོང་པ་ཉིད་ཀྱི་རང་བཞིན་ཅན་ཏེ་དམིགས་པ་དང་བྲལ་བའོ། །ཆོས་ཐམས་ཅད་ནི་མཚན་མ་མེད་པའི་རང་བཞིན་ཅན་ཏེ་རྟོག་པ་དང་རྣམ་པར་རྟོག་པ་དང་བྲལ་བའོ། །ཆོས་ཐམས་ཅད་ནི་སྨོན་པ་མེད་པའི་རང་བཞིན་ཅན་ཏེ། བླང་བ་མེད་པ། དོར་བ་མེད་པ། བསམ་པ་མེད་པ། ནུས་པ་མེད་པ། ཤིན་ཏུ་ངོ་བོ་ཉིད་དང་བྲལ་བ་ཡིན་ཏེ། དེ་ནི་རང་བཞིན་གྱིས་འོད་གསལ་བའོ༑ ༑འཁོར་བའི་རང་བཞིན་གང་ཡིན་པ་དེ་མྱ་ངན་ལས་འདས་པའི་རང་བཞིན་ཡིན་ནོ། །མྱ་ངན་ལས་འདས་པའི་རང་བཞིན་གང་ཡིན་པ་དེ་ཆོས་ཐམས་ཅད་ཀྱི་རང་བཞིན་ཏེ། དེའི་ཕྱིར་སེམས་རང་བཞིན་གྱིས་འོད་གསལ་བ་ཞེས་བྱའོ། །ཞེས་གསུངས་པ་ལྟར་རོ། །དེའི་ཕྱིར་ལྟ་བ་ཁས་ལེན་དང་བྲལ་བ། སྒོམ་པ་ཡིད་བྱེད་དང་བྲལ་བ། སྤྱོད་པ་བླང་དོར་དང་བྲལ་བ། འབྲས་བུ་རེ་དོགས་དང་བྲལ་བ་བཞི་པོ་དེས་རྣམ་པར་ཐར་པའི་སྒོ་གསུམ་གྱི་མཚན་ཉིད་ཉམས་ལེན་རྗེན་པར་དེ་ལས་གཏན་དུ་ཅི་ཞིག་ཕབ། ཁྱེད་ཉིད་ཀྱིས་ཚད་མར་ཁས་ལེན་སོར་བཞག་གི་རྒྱུད་སྡེ་དུ་མའི་རྫོགས་རིམ་མན་ངག་གིས་འཆད་པ་ན། གྲུབ་མཐའ་འཁོར་འདས་དབྱེར་མེད་ཅེས་པ་འདི་ལ་ངོས་མ་བཟུང་ན། རྟོག་གེའི་བློས་བཞག་པའི་གྲུབ་མཐའ་དང་ནི་འདི་གཉིས་གཅིག་ཏུ་མཛའ་བའི་སྐབས་མི་འབྱུང་ངོ༌། །འོན་ཏེ་ལྟ་བའི་ལྡོག་པ་ནས་དེ་ལྟར་ཡིན་ཀྱང་སྤྱོད་པའི་ཕྱོགས་དོར་བས་སོ་ཟེར་ན། ལྟ་བ་དོན་དམ་པའི་བདེན་པ་མ་འཁྲུལ་པའི་གནས་ལུགས་མཐོང་བ་ལ་ལྟོས་ཏེ་བཞག་ན། སེམས་དང་སེམས་བྱུང་གི་གོ་ན་གནས་པའི་བསླབ་པ་སོགས་འདུས་བྱས་ཀྱི་དགེ་རྩ་སོགས་བྱས་ཆོས་དཀར་ནག་གི་འཆིང་གྲོལ་ལས་འདས་པའི་ཕྱིར་བླང་དོར་མེད་པར་གྲུབ་ཅིང༌། དེ་སྨོན་པ་མེད་པའི་མཚན་ཉིད་དུ་གནས་པ་དཀོན་བརྩེགས་འོད་སྲུང་གིས་ཞུས་མདོར། གང་འདུས་མ་བྱས་པ་དེ་ནི་འཕགས་པ་རྣམས་ཀྱི་རིགས་སོ། །འཕགས་པའི་རིགས་གང་ཡིན་པ་དེ་ལ་བསླབ་པ་ཡང་མེད། བསླབ་པ་ལས་འདས་པ་ཡང་མེད་དོ། །གང་བསླབ་པ་ཡང་མེད་བསླབ་པ་ལས་འདས་པ་ཡང་མེད་པ་དེ་ལ་རྒྱུ་བ་ཡང་མེད། མི་རྒྱུ་བ་ཡང་མེད། རབ་ཏུ་རྒྱུ་བའང་མེད༑ གང་ལ་རྒྱུ་བ་ཡང་མེད། མི་རྒྱུ་བ་ཡང་མེད། རབ་ཏུ་རྒྱུ་བ་ཡང་མེད་པ་དེ་ལ་སེམས་ཀྱང་མེད། སེམས་ལས་བྱུང་བའི་ཆོས་རྣམས་ཀྱང་མེད། གང་ལ་སེམས་ཀྱང་མེད་སེམས་ལས་བྱུང་བའི་ཆོས་རྣམས་ཀྱང་མེད་པ་དེ་ལ་ལས་ཀྱང་མེད། ལས་ཀྱི་རྣམ་པར་སྨིན་པ་ཡང་མེད་དོ། །གང་ལ་ལས་ཀྱང་མེད། ལས་ཀྱི་རྣམ་པར་སྨིན་པ་ཡང་མེད་པ་དེ་ལ་བདེ་བ་ཡང་མེད༑ སྡུག་བསྔལ་བ་ཡང་མེད་དོ། །གང་ལ་བདེ་བའང་མེད། སྡུག་བསྔལ་བ་ཡང་མེད་པ་དེ་ནི་འཕགས་པ་རྣམས་ཀྱི་རིགས་སོ། །འཕགས་པ་རྣམས་ཀྱི་རིགས་གང་ཡིན་པ་དེ་ལ་ནི། ལས་ཀྱང་མེད། ལས་མངོན་པར་འདུ་བྱ་བ་ཡང་མེད་དོ། །ཞེས་དང༌། དེ་ལ་དགེ་བ་ཡང་སྟོང་ལ། མི་དགེ་བ་ཡང་སྟོང་དགེ་བ་ཡང་རྣམ་པར་དབེན་ལ། མི་དགེ་བ་ཡང་རྣམ་པར་དབེན། དགེ་བ་ཡང་མི་དགེ་བ་དང་མི་འདྲེ་ལ། མི་དགེ་བ་ཡང་དགེ་བ་དང་མི་འདྲེ་ཞིང༌༑ དགེ་བ་དང་མི་དགེ་བར་མངོན་པར་ཞེན་པའི་རྒྱུ་དང་རྐྱེན་མེད་དོ། །ཞེས་དང༌། དགྱེས་རྡོར་ལས། བསྒོམ་མེད་སྒོམ་པ་པོ་ཡང་མེད། །ལྷ་མེད་སྔགས་ཀྱང་ཡོད་མ་ཡིན། །ཞེས་པ་ལ་སོགས་པའི་བསྟན་པ་རྨད་དུ་བྱུང་བའི་སྒྲ་བསྒྲགས་པ་འདི་ཡང་ཧྭ་ཤང་གི་ལུགས་སུ་འགྱུར་རམ་སོམས་ཤིག སྤྱིར་ཡང་ཤེས་རབ་ཕྱིན་ཅི་མ་ལོག་པར་རྟོགས་པས། ཐབས་དེའི་ཡན་ལག་ཙམ་དུ་འགྱུར་བ་ནི་སངས་རྒྱས་ཀྱི་དགོངས་པ་མ་ནོར་བ་ཡིན་ཏེ། སློབ་དཔོན་འཕགས་པ་ལྷས་ཀྱང༌། ཚུལ་ཁྲིམས་ལས་ནི་ཉམས་བླ་ཡི། །ལྟ་ལས་དེ་ལྟ་མ་ཡིན་ནོ༑ ༑ཞེས་བཤད་པ་ལྟར་ལྟ་བ་ཇི་བཞིན་པར་རྟོགས་ན། སྤྱོད་པ་ཅི་ལ་སྤྱད་ཀྱང་མི་འཆིང་བར་མ་ཟད་གྲོལ་བའི་འབྲས་བུ་ཐོབ་པ་རྒྱལ་བའི་སྲས་ཀྱི་གཞུང་ལམ་ཉིད་དུ་གནས་མོད་ཀྱི༑ རྫོགས་པ་ཆེན་པོའི་ལམ་འདིར་ནི། ཆོས་ཉིད་མཉམ་པ་ཆེན་པོའི་ཀློང་དུ་བླང་དོར་མེད་པར་བཞག་པས་དོན་འགྲུབ་པ་ལས། སྤྱོད་པ་ལ་ཆེད་འཛིན་གྱི་བཅོས་མས་མ་བསྒྲིབས་པ་ནི་ཁྱད་པར་གྱི་ཆོས་ཏེ། བྱང་ཆུབ་སེམས་དཔའི་སྤྱོད་པ་བསྟན་པ་ལས། རིན་ཆེན་བྱིན་གྱིས་སྨྲས་པ། འདོད་ཆགས་མ་སྤངས་ཤིགཞེ་སྡང་མ་གཞིལ་ཅིག གཏི་མུག་མ་བསལ་ཅིགརང་གི་ལུས་ལས་གྱེན་དུ་མ་བསྐྱོད་ཅིགམི་དགེ་བ་སྤྱོད་ཅིག ལྟ་བ་ཚར་མ་གཅོད་ཅིག ཀུན་ཏུ་སྦྱོར་བ་རྣམས་མ་སྟོན་ཅིགཕུང་པོ་རྣམས་ཡོངས་སུ་ཟུངས་ཤིག ཁམས་རྣམས་རིལ་པོར་གྱིས་ཤིགསྐྱེ་མཆེད་རྣམས་ལ་སྤྱོད་ཅིགབྱིས་པའི་ས་ལས་མ་འདའ་ཞིག མི་དགེ་བ་ལ་རྟོགས་ཤིགདགེ་བ་ལ་སྤོངས་ཤིགསངས་རྒྱས་ཡིད་ལ་མ་བྱེད་ཅིག ཆོས་མ་སེམས་ཤིགདགེ་འདུན་ལ་ནི་མཆོད་པར་མ་བྱེད་ཅིགབསླབ་པ་དག་ཡང་དག་པར་མ་ལེན་ཅིག སྲིད་པ་ཉེ་བར་ཞི་བ་དོན་དུ་མ་གཉེར་ཅིག ཆུ་བོ་ལས་མ་བརྒལ་ཅིག ཅེས་གདམས་ངག་འདི་ལྟ་བུ་ལས་དང་པོ་པའི་བྱང་ཆུབ་སེམས་དཔའ་ལ་གདམས་པར་བྱའོ། །རྗེས་སུ་བསྟན་པར་བྱའོ། །དེ་ཅིའི་ཕྱིར་ཞེ་ན། ཆོས་རྣམས་ཀྱི་ཆོས་གནས་པ་འདི་ནི་གནས་པ་ཁོ་ན་ཡིན་པའི་ཕྱིར་རོ། །ཞེས་དང༌། གསང་བ་འདུས་པ་ལས། སེམས་ཅན་སངས་རྒྱས་མི་མཉམ་མཉམ། །བསྒྲུབ་བྱ་སུ་ཞིག་སྒྲུབ་པོ་གང༌། །ཞེས་དང༌། དངོས་རྣམས་ཐམས་ཅད་སྒྱུ་མ་བཞིན། །སྐྱེ་དང་སྡུད་པར་མཛད་པ་པོ། །དེས་ན་དེ་ཡིས་སྡིག་མི་འགྱུར། །བསོད་ནམས་དག་ཀྱང་དེ་བཞིན་ནོ། །གང་ལ་སྡིག་དང་བསོད་ནམས་མེད། །དེ་ནི་བྱང་ཆུབ་ཡིན་པར་གསུངས། །ཞེས་སོགས་བཤད་ཅིང༌། དེ་དག་དང་གཅིག་པར་རིག་པ་རང་ཤར་ཆེན་པོའི་རྒྱུད་ལས། བདག་ཉིད་ལྷ་ཡི་དཀྱིལ་འཁོར་རང་ལ་རང་སྣང་བས། །ལྷ་ལ་མཆོད་པ་མི་འབུལ་ཕུལ་ན་འཆིང་བར་འགྱུར། །མཆོད་པ་ཕྱག་རྒྱ་ལ་སོགས་སྐུ་ལ་སྒྲིབ་པ་ཡིན། །ཕྱག་རྒྱ་མི་སྒྱུར་བསྒྱུར་ན་རིན་ཆེན་བརླག་པར་འགྱུར། །འཁོར་བ་མི་སྤང་སྤངས་ན་སངས་མི་རྒྱ། །སངས་རྒྱས་གུད་ན་མེད་པས་རིག་པ་ཉིད་ལས་གང་ཡང་མེད། །འཁོར་བ་གུད་ན་མེད་དེ་རང་གི་སེམས་སུ་ཐམས་ཅད་འདུས། །འདུས་བྱས་དགེ་རྩ་མི་བྱ་བྱས་ན་འཆིང་བར་འགྱུར། །མཆོད་རྟེན་ལྷ་ཁང་ལ་སོགས་འདུ་བྱས་དགེ་རྩ་སྤང༌། །བྱས་པའི་ཆོས་ནི་མི་ཟིན་བཞག་ན་ཟིན་པར་འགྱུར། །བྱ་བ་བཏང་བའི་རྣལ་འབྱོར་མི་སྤང་སྤངས་ན་དེ་བཞིན་གཤེགས༑ ༑ཡང་དག་སངས་རྒྱས་ལམ་ནི་དེ་བཞིན་ཀུན་ལ་ཤེས་པར་བྱ། །ཞེས་གཤིས་ལ་བྱ་བ་ཐམས་ཅད་དང་བྲལ་བའི་ཆོས་ཉིད་མཉམ་པ་ཆེན་པོའི་དོན་ལ་གདེང་དུ་གྱུར་པའི་ལྟ་བས་ཟིན་པའི་ཚེ། འདུ་བྱས་པའི་དཀར་ནག་གི་ལས་ཀྱང་མཉམ་པ་ཉིད་དུ་སྒྲ་ཇི་བཞིན་པར་བསྟན་པ། བཤད་རྒྱུད་ལས། དགེ་བ་བྱར་མེད་སྡིག་པ་སྤང་དུ་མེད། །དགེ་སྡིག་གཉིས་དང་བྲལ་བའི་རིག་པ་ཆོས་ཀྱི་སྐུ། །དགེ་བ་མི་བྱ་བྱས་ན་སངས་རྒྱས་མེད། །སྡིག་པ་མི་སྤང་སྤངས་ན་སངས་རྒྱས་འགྲུབ་མི་འགྱུར། །ཞེས་སོ། །ཚུལ་དེ་ལྟ་བུ་ཐོས་ནས་སྙིང་འགས་ནས་སྲོག་འདོར་བ་ཙམ་དུ་བྱེད་པ་མང་མོད་ཀྱི། དེ་དག་གི་རང་བཞིན་ཁོང་དུ་མ་ཆུད་པས་བློར་མ་ཤོང་བ་ལ་ཁག་མེད་དེ། འདི་ལྟར་འཕགས་པ་ཀུན་རྫོབ་དང་དོན་དམ་པའི་བདེན་པ་བསྟན་པའི་མདོ་ལས། འཇམ་དཔལ་གྱིས་སྨྲས་པ། ལྷའི་བུ་དོན་དམ་པར་ན་དེ་བཞིན་ཉིད་དང༌། ཆོས་ཀྱི་དབྱིངས་དང༌། ཤིན་ཏུ་མི་སྐྱེ་བ་གང་དང་མཉམ་པ། དོན་དམ་པར་ན་མཚམས་མེད་པ་ལྔ་པོ་དག་ཀྱང་དེ་དང་མཉམ་མོ། །དོན་དམ་པར་ན་དེ་བཞིན་ཉིད་དང༌། ཆོས་ཀྱི་དབྱིངས་དང༌། ཤིན་ཏུ་མི་སྐྱེ་བ་གང་དང་མཉམ་པ། དོན་དམ་པར་ན་ལྟ་བར་གྱུར་པ་རྣམས་ཀྱང་དེ་དང་མཉམ་མོ། །ཞེས་སོ། །དེ་ལྟར་བསྟན་པ་ཉིད་ཀྱིས་སྤྱོད་པའི་ཕྱོགས་རྣམས་ཡལ་བར་འདོར་བ་མི་འགྲུབ་སྟེ། རང་ལུགས་སེམས་སྡེའི་རྒྱུད་ཀྱི་ལུང་རྡོ་ལ་གསེར་ཞུན་དུ། བདེ་གཤེགས་མ་ལུས་ཡུམ་དུ་གྱུར་པས་རྒྱལ་བ་ཀུན་གྱི་ལམ་གཅིག་པུ། །ཚུལ་ཁྲིམས་ལ་སོགས་ཕ་རོལ་ཕྱིན་ལམ་སྤྱོད་པ་རྒྱ་མཚོའི་གཞིར་གྱུར་པ། །ཞེས་ཤེས་རབ་ཀྱི་ཡན་ལག་ཏུ་གྱུར་པའི་ཐབས་སྤྱོད་པའི་ཕྱོགས་མི་འདོར་བའི་གྲུབ་མཐའ་ཆེན་པོ་འདི་ཡོད་བཞིན༑ ཐབས་ལ་མཁས་པའི་ཕྱིར་གནས་སྐབས་སུ་ཀུན་རྫོབ་བདེན་པ་འདོར་བ་མ་ཡིན་མོད་ཀྱི། འོན་ཀྱང་གནས་ལུགས་བདེན་པའི་ཆོས་ཉིད་མ་འཁྲུལ་པ་རང་གི་མངོན་སུམ་རྟོགས་པའི་ཚེ། བདེན་གཉིས་རེས་འཇོག་གི་ཕྱོགས་སུ་མ་ལྷུང་བར། ཕ་རོལ་དུ་ཕྱིན་པ་བཅུ་སོགས་བྱང་ཆུབ་ཕྱོགས་སུ་གྱུར་པའི་ལམ་བདེན་གྱི་ཆོས་རྣམས་ཀྱང་འདི་ཉིད་དུ་འདུ་བའི་ཚུལ་ནི། རང་ཤར་ལས། ལྷུན་གྱིས་གྲུབ་པའི་ཆོས་སྐུ་ཉིད། །གསལ་འགྲིབ་སྣང་བའི་མུན་པ་སངས། །རྟག་ཆད་གཉིས་ཀྱི་མཐའ་ལས་འདས། །མུན་སྣང་གཉིས་ཀྱིས་གཟུང་དུ་མེད༑ ༑གཅིག་དང་དུ་མའི་ཆོས་ལས་འདས། །སྣང་དང་མི་སྣང་ཆོས་ལས་འདས། །སྐྱེ་དང་འཇིག་པའི་ཚིག་དང་བྲལ། གོལ་སྒྲིབ་བདག་རྟོག་ག་ལ་ཡོད། །བསམ་པ་ཉིད་ལ་བསལ་དུ་མེད། །ཤེས་རབ་ཕ་རོལ་ཕྱིན་པའི་མཐའ། །རིག་གསལ་ཆོས་ཀྱི་སྐུ་ལ་འདུས། །བསམ་གཏན་ཕ་རོལ་ཕྱིན་པའི་མཐའ། །སྒྲོན་མ་ཅོག་བཞག་ངང་དུ་འདུས། །བརྩོན་འགྲུས་ཕ་རོལ་ཕྱིན་མཐའ་ནི། །རྟོག་མེད་རང་བྱུང་དོན་ལ་འདུས། །བཟོད་པའི་ཕ་རོལ་ཕྱིན་པའི་མཐའ༑ ༑སྣང་བ་ཐད་ཀར་གཅོད་ལ་འདུས། །ཚུལ་ཁྲིམས་ཕ་རོལ་ཕྱིན་པའི་མཐའ། །གྲོགས་མེད་གཅིག་པུར་འདུག་ལ་འདུས། །སྦྱིན་པའི་ཕ་རོལ་ཕྱིན་པའི་མཐའ། །འཁོར་བའི་འཛིན་ཆགས་ཐོངས་ལ་འདུས། །སྨོན་ལམ་ཕ་རོལ་ཕྱིན་པའི་མཐའ། །སྣང་བ་རེ་དོགས་མེད་ལ་འདུས། །ཐབས་ཀྱི་ཕ་རོལ་ཕྱིན་པའི་མཐའ། །རིག་པ་ཅོག་བཞག་ངང་དུ་འདུས། །སྟོབས་ཀྱི་ཕ་རོལ་ཕྱིན་པའི་མཐའ། །འཁྲུལ་སྣང་རྒྱ་ཡིས་ཐེབས་ལ་འདུས། །ཡེ་ཤེས་ཕ་རོལ་ཕྱིན་པའི་མཐའ། །རྐྱེན་དང་བྲལ་བར་སྣང་ལ་འདུས། །དེ་བཞིན་ཕ་རོལ་ཕྱིན་པའི་དོན༑ ༑རང་བཞིན་ཀུན་ཁྱབ་ཡེ་ཤེས་སོ། །ཞེས་གསུངས། དེ་དང་མཚུངས་པར་ཚངས་པ་ཁྱད་པར་སེམས་ཀྱིས་ཞུས་པའི་མདོ་ལས། གང་མི་འཛིན་པ་ནི་སྦྱིན་པ། མི་གནས་པ་ཚུལ་ཁྲིམས༑ མི་བསྲུང་བ་བཟོད་པ། མི་བརྩོན་པ་བརྩོན་འགྲུས། མི་སེམས་པ་བསམ་གཏན། མི་དམིགས་པ་ཤེས་རབ་བོ། །ཞེས་དང༌། ཀུན་བྱེད་ལས། དོན་གྱི་སྙིང་པོ་རྣལ་མ་བྱར་མེད་ལ། །རྣལ་འབྱོར་ཆེན་པོ་རྣམས་ཀྱིས་མཐོང་བ་ནི། །ཡེ་ནས་རང་རྒྱུད་དག་པའི་དཀྱིལ་འཁོར་ལ། །རྒྱུ་ལས་འབྲས་བུ་ལྷ་ཡི་དཀྱིལ་འཁོར་དེ། །བསྙེན་སྒྲུབ་ཡན་ལག་བཞི་ཡིས་རྫོགས་བྱས་ཏེ། །འཕྲོ་འདུ་བདག་ཉིད་ལྷུན་གྱིས་གྲུབ་པར་གནས། །ཞེས་སོ། །འོ་ན་ཆོས་ཐམས་ཅད་ཀྱི་གནས་ལུགས་དགེ་སྡིག་བཅིངས་གྲོལ་ལས་འདས་པའི་འདུས་མ་བྱས་ཀྱི་ཁམས་སུ་གནས་ན་ལས་དཀར་ནག་དང་རྒྱུ་འབྲས་ཀྱི་ཚུལ་གསུངས་པ་རྣམས་དགོས་པ་མེད་པར་འགྱུར་རོ་ཞེ་ན། རྣམ་ཤེས་ཀྱི་ངོ་ལ་དགོངས་ནས་དེ་སྐད་དུ་གསུང་བ་དཔེར་ན་རྨི་ལམ་གྱི་ཡུལ་དུ་ལེགས་ཉེས་གང་སྣང་རྨི་ལམ་དུ་བདེན་ཡང༌། སད་པའི་གནས་སྐབས་སུ་མི་བདེན་པ་ལྟ་བུ་ལ་དགོངས་ནས་ཆོས་ཐམས་ཅད་རྨི་ལམ་ལྟ་བུ་དང༌། སྒྱུ་མ་ལྟ་བུ་ཞེས་མི་བདེན་པའི་དཔེས་གསུངས་པའི་ཕྱིར། རྣམ་ཤེས་ཀྱིས་བསྡུས་པའི་འཁྲུལ་སྣང་མ་ཟད་ཀྱི་བར་དུ་ནི་བླང་དོར་ཀྱང་ཡོད་ལ། ལས་དཀར་ནག་གི་རྒྱུ་དང་འབྲས་བུའི་རྣམ་པའང་མི་བསླུ་བའི་ཚུལ་གྱིས་འབྱུང་མོད་ཀྱི། འཁྲུལ་བ་ཟད་ནས་བདེན་པ་མཐོང་བའི་ཡེ་ཤེས་ཀྱི་ལྡོག་པ་ལ་དེ་དག་མི་སྣང་སྟེ། ཡུལ་ཅན་གཟུང་འཛིན་གྱི་ཤེས་པ་མེད་པས་ཡུལ་ཀུན་རྫོབ་གཉིས་བཅས་སྣང་བར་མི་འགྱུར་བ་ནི་སངས་རྒྱས་སྲས་དང་བཅས་པའི་དགོངས་པ་སྒྲ་ཇི་བཞིན་པར་ངེས་ཤིང༌། མཆོག་གཟིགས་རྣམས་ཀྱི་ཐུགས་རྒྱུད་ལ་རང་བཞིན་གྱིས་གནས་པའི་ཕྱིར། ངེས་པའི་དོན་ཟབ་མོ་འགྲེལ་བར་ལུང་བསྟན་པའི་ཤིང་རྟ་ཆེན་པོ་དག་གི་དགོངས་པ་ཡང་འདིར་མཐུན་པ་ཡིན་ཏེ། འཕགས་པ་ཀླུའི་ཞབས་ཀྱིས། དཔེར་ན་གཉིད་ལོག་གཉིད་དབང་གིས། །བུ་དང་བུད་མེད་གཞལ་ཡས་ཁང༌། །གནས་ལ་སོགས་པ་མཐོང་གྱུར་པ། །སད་ན་དེ་ཡིས་མི་མཐོང་ལྟར། །དེ་བཞིན་ཀུན་རྫོབ་ཤེས་པ་དག །བློ་གྲོས་མིག་ནི་བྱེ་གྱུར་ཅིང༌༑ ༑མི་ཤེས་གཉིད་དང་བྲལ་གྱུར་ནས༌། །སད་པའི་ཚེ་ན་མི་གཟིགས་སོ། །དེ་བཞིན་མཁས་པ་ཡང་དག་གིས། །ཤེས་པའི་ཉི་མས་མི་ཤེས་པའི། །བག་ཆགས་མ་ལུས་བཅོམ་པའི་ཚེ། །སེམས་དང་སེམས་བྱུང་ཡུལ་མི་གཟིགས། །ཞེས་དང༌། འཇུག་པ་ལས་ཀྱང༌། མིག་ནི་རབ་རིབ་ཅན་གྱིས་དམིགས་པ་ཡིས། །རབ་རིབ་མེད་ཤེས་ལ་གནོད་མིན་ཇི་ལྟར༑ ༑དེ་བཞིན་དྲི་མེད་ཡེ་ཤེས་སྤངས་པའི་བློས། །དྲི་མེད་བློ་ལ་གནོད་པ་ཡོད་མ་ཡིན། །ཞེས་དང༌། ཞི་བ་ལྷས། ཇི་སྲིད་རྐྱེན་རྣམས་ཚོགས་གྱུར་ན། །དེ་སྲིད་སྒྱུ་མའང་འབྱུང་བར་འགྱུར༑ ༑རྐྱེན་རྣམས་རྒྱུན་ནི་ཆད་པ་ན། །ཀུན་རྫོབ་ཏུ་ཡང་མི་འབྱུང་ངོ༌། །གང་ཚེ་འཁྲུལ་པ་ཡོད་མིན་ན། །ཀུན་རྫོབ་གང་གིས་དམིགས་པར་འགྱུར། །ཞེས་སོགས་ཀྱིས་བཤད་པ་བཞིན་ནོ། །དེ་ལྟར་གྲུབ་པས་རྫོགས་པ་ཆེན་པོ་འདིར། ལྟ་སྤྱོད་མཉམ་པ་ཉིད་ཀྱི་ཡེ་ཤེས་དུ་མ་རོ་གཅིག་ཆེན་པོའི་ངང་དུ་ལ་བཟླ་བའི་དབང་གིས་ན། གཞིའི་དུས་སུ། ཡེ་ཤེས་ཀྱིས་ཀུན་རྫོབ་རྫུན་པར་རྟོགས་པས་འདུས་བྱས་ཀྱི་དགེ་རྩ་ལ་མི་རེ་བས་ཤེས་རབ་ལ་སྒྲོ་མ་བཏགས༑ རྣམ་ཤེས་ཀྱི་ལྡོག་པ་ལ་བླང་དོར་ཡོད་པས་ཐབས་ལ་སྐུར་བ་མ་བཏབ། ལམ་གྱི་དུས་སུ། ཡིད་ལ་བྱེད་པ་ཐམས་ཅད་རྣམ་པར་རྟོག་པ་ལས་མ་འདས་པས་བསྒོམ་པར་བྱ་བ་རྡུལ་ཙམ་མེད། འབྲས་བུའི་དུས་སུ་སེམས་དང་སེམས་ལས་བྱུང་བ་ཐམས་ཅད་རྒྱུན་འགག་ན་ཀུན་རྫོབ་གང་ལ་སྣང་བར་འགྱུར། གནས་འདི་བཀའ་འཁོར་ཕྱི་མ་གཉིས་ཀྱི་དགོངས་པའི་ཞེ་ཕུག་མཐར་ཐུག་པ། འཕགས་པའི་ཡུལ་དང་གངས་ཅན་གྱི་ཁྲོད་འདིར་བདེ་བར་གཤེགས་པའི་བསྟན་པ་མ་འཁྲུལ་པ་བཟུང་བ་རྣམས་ཀྱིས་ལེགས་པར་བཤད་པའི་ཚུལ་རྨ་མེད་པ་ཡིན་ནོ། །དེ་ལྟར་ཡིན་པའང་རྔོག་ལོ་ཆེན་པོ་ནས་ཇོ་ཞལ་ཡན་ཆད་ཀྱི་ཀློག་པ་མཁས་པ་རྣམས་དང༌། བསམ་གཏན་པ་འཁྲུལ་མེད་ཐམས་ཅད་ཀྱི་ཡིག་ཆར་འདི་བཞིན་བཤད་པས་སོ། །སྤྱིར་བདག་ཅག་གི་སྟོན་པས་རྣམ་ཤེས་ཀྱི་ངོ་ལ་དགོངས་ནས་བླང་དོར་དང་རྒྱུ་འབྲས་ཀྱི་རྣམ་གཞག་རྨི་ལམ་གྱི་ཡུལ་དུ་དེའི་རྒྱུ་འབྲས་ཚད་མར་གྱུར་པ་ཙམ་ཞིག་བསྟན་པས། སངས་རྒྱས་ཀྱི་ཡེ་ཤེས་ཀུན་རྫོབ་ཚད་མར་གྲུབ་པའི་གོ་བ་ཞིག་ལ་གློ་བ་ཞེན། རྒྱུ་དེས་སྤྱོད་པའི་ཕྱོགས་སུ་ཞེན་པ་ཨ་འཐས་ཀོ་འཐས་སུ་སོང་བས། འཕགས་པའི་ཤེས་རབ་དང་སངས་རྒྱས་ཀྱི་ཡེ་ཤེས་ལ་བཅད་དྲས་བྱེད་པ་ཞིག་བྱུང༌། དེས་ཟབ་མོའི་གནས་ཕྱིན་ཅི་མ་ལོག་པའི་གྲུབ་མཐའ་ལའང་ཡིད་མི་ཆེས་པ་འདི་བྱུང༌། དེ་དག་གིས་བདེ་བར་གཤེགས་པའི་ཕྲིན་ལས་རྨད་པོ་ཆེ་ཆུད་གསོན་པ་ལ་རྣམ་རིག་གཟོ་བ་ཉིད་དུ་གྱུར་ཏོ། །མཉམ་བཞག་གི་ཚེ་ཅི་ཡང་ཡིད་ལ་མི་བྱེད་པས་ཧྭ་ཤང་གི་སྒོམ་དུ་འགྱུར་ན། ཁྱེད་ཅག་གིས་དབུ་མའི་གཞུང་ཆེན་པོར་འདོད་པའི་སློབ་དཔོན་བྷ་བྱའི་དབུ་མ་རིན་ཆེན་སྒྲོན་མེ་ལས། ཤེས་པ་གང་ལའང་མི་རྟོགཅིར་ཡང་མི་འཛིན། དྲན་པ་དང་ཡིད་ལ་བྱེད་པ་ཐམས་ཅད་སྤངས་ཏེ། ཞེས་པ་ལ་སོགས་པ་རྒྱས་པར་བཤད་ཅིང༌། དེ་དང་མཐུན་པར་ཀཱ་མ་ལ་ཤི་ལའི་སྒོམ་རིམ་གསུམ་ཀར་ཡང་བཤད་པས་དབུ་མ་རང་རྒྱུད་པ་ལ་གྲགས་པའི་གཏམ་ཞིག་ཡིན་ནི་ཡིན། ཇོ་བོའི་དབུ་མའི་སྒོམ་རིམ་དུའང་འདི་བཞིན་བཤད། དེ་ཧྭ་ཤང་དང་མཐུན་རུང་མི་མཐུན་རུང་མཐུན་པར་ཁས་བླངས་ཟིན་པ་དེ་ཡིན། རྫོགས་ཆེན་གྱིས་རང་བྱུང་རིག་པ་ཡེ་གྲོལ་སྤང་གཉེན་དང་བྲལ་བའི་ལྷག་མཐོང་གི་ངོ་བོ་དེ་ཉིད་སོ་སོར་རྟོག་པའི་ཡེ་ཤེས་སུ་ངེས་པས་དེ་ཉིད་བསྒོམ་གྱི་རྟེན་དུ་བྱས་ནས། རྟོག་དཔྱོད་ཞེན་འཛིན་གྱི་མཐའ་དང་བྲལ་བའི་ཆོས་ཉིད་ལ་མཉམ་པར་བཞག་པས། རྣམ་པར་མི་རྟོག་པའི་ཡེ་ཤེས་ཀྱི་ངང་དེར་གཤིས་མཐའ་གྲོལ་ཆེན་པོའི་གནས་ལུགས་ཕྱིན་ཅི་མ་ལོག་པར་གནས་པ་ཡིན་ཏེ། ཐལ་འགྱུར་ལས༑ རང་བཞིན་རྫོགས་པ་ཆེན་པོའི་མཐའ། །ཆོས་རྣམས་རང་སར་བཞག་པ་སྟེ། །སྣང་ཤེས་ཆོས་ཉིད་ཟུང་འཇུག་པས། །ཡེ་གྲོལ་ཅོག་བཞག་ཉིད་ལ་ཐུག །དགོངས་པ་བློ་ལས་འདས་པ་དང༌། །མཚན་བཅས་རང་སར་དག་པ་དང༌། །སྟོང་དང་ངོ་བོའི་མཐའ་གྲོལ་དང༌། །འགྱུ་ཟད་རྟོག་པ་མེད་པ་དང༌། །བློ་ཟད་ཡིད་ལས་འདས་པའོ། །ཞེས་སོ། །ཚུལ་འདི་ལྟར་མ་རྟོགས་པས་རྟོག་དཔྱོད་ཀྱི་འདུ་འཕྲོ་འབའ་ཞིག་ལ་ལྷག་མཐོང་དུ་རེ་བས་ཆོས་ཉིད་རྣལ་མའི་དོན་ལ་མ་རེག་ཅིང༌། སེམས་སེམས་བྱུང་གི་རྒྱུ་བ་མ་ལོག་པར་རྟོག་པས་བཞག་པའི་སྟོང་པ་འབའ་ཞིག་ལ་མཚན་མར་དམིགས་པའི་འཛིན་སྟངས་ཀྱི་བློ་དང་མ་བྲལ་བ་ནི་སྒྲིབ་པ་མི་ཟད་པ་སྐྱེ་བའི་བདག་ཉིད་ཅན་གྱི་ལྟ་བ་ཆེན་པོར་འགྱུར་ཏེ། མདོ་ལས། འོད་སྲུང༌།གང་ཟག་ཏུ་ལྟ་བ་རི་རབ་ཙམ་ལ་གནས་པ་སླའི། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་དེ་ལྟ་བུ་མ་ཡིན་ནོ། །དེ་ཅིའི་ཕྱིར་ཞེ་ན། འོད་སྲུང་ལྟ་བར་གྱུར་པ་ཐམས་ཅད་འབྱུང་བ་ནི་སྟོང་པ་ཉིད་ཡིན་ན། འོད་སྲུང་གང་སྟོང་ཉིད་ཁོ་ནར་ལྟ་བ་དེ་ནི་གསོར་མི་རུང་ངོ༌། །ཞེས་དམིགས་པ་ཅན་གྱི་སྟོང་ཉིད་ལ་འཛིན་ཅིང་ཞེན་པ་ནི་ཐུབ་པའི་གསུང་རབ་ལས་ཉམས་པར་སྟོན་པ་རང་ཉིད་ཀྱིས་གསུངས་པའི་ཕྱིར་རོ། །དེ་ལྟ་ནའང་རེ་ཞིག་ཀླུ་སྒྲུབ་ཀྱིས། ཐ་སྙད་ལ་ནི་མ་བརྟེན་པར། །དམ་པའི་དོན་ནི་རྟོགས་མི་འགྱུར། །ཞེས་བཤད་པས་དགག་སྒྲུབ་ཀྱི་རྣམ་དཔྱད་ལ་བརྟེན་ནས་རྟོགས་དགོས་པར་བསྟན་པའི་ཕྱིར་ཞེ་ན་མ་ཡིན་ཏེ། ལུང་དེའི་གོ་བ་ནི། དོན་དམ་པའི་བདེན་པ་ཐོག་མར་བརྗོད་བྱ་རྗོད་བྱེད་ཀྱི་ཚུལ་ལ་བརྟེན་ནས་བྱིས་པ་ལ་མཛུབ་མོས་ཟླ་བ་མཚོན་ནས་སྟོན་པ་བཞིན་རྟོགས་དགོས་པར་བསྟན་པ་ཙམ་ལས༑ མཐའ་གཅིག་ཏུ་རྟོག་གེའི་རིགས་པས་དཔྱད་ནས་རྟོགས་པར་གསུངས་པ་མ་ཡིན་ཏེ༑ དེ་ཕྱིར་དེ་ནི་རྟོག་གེ་བ། །རོ་དང་འདྲ་བས་རྣམ་པར་བརྟག །ཅེས་རྣམ་གྲངས་དུ་མས་སྨད་པར་མཛད་པ་བཞིན། རྟོག་དཔྱོད་ཀྱི་འཕྲང་ལ་གཏུག དགག་སྒྲུབ་ཀྱི་བྲག་རི་ལ་བསྐོར་བ་བྱས་ནས་རང་གནས་ཀྱི་ཡེ་ཤེས་སྒྲོ་སྐུར་གྱི་ལམ་དུ་སྤུར། བློས་དཔྱད་པས་མཐའ་གཉིས་བསལ་བར་རློམ་པ་སྲིན་བུའི་ཁ་ཆུས་རང་ཉིད་བཅིངས་པ་ལྟར་ཆོས་ཉིད་ཡིན་ལུགས་ཀྱི་སྟེང་དུ་ཕེབས་པ་ཤིན་ཏུ་དཀའ་སྟེ་ཆོས་ཉིད་ནི་བསམ་གྱིས་མི་ཁྱབ་པའི་ཕྱིར། ཐ་སྙད་ཀྱིས་མཚོན་དུ་མེད་ལ། ཐ་སྙད་ནི་རྟོག་བཏགས་ཀྱི་ངོ་བོར་གནས་པ་སྟེ། དགོངས་པ་ངེས་འགྲེལ་ལས༑ སོ་སོ་རང་རིག་མཚན་ཉིད་སྤྱོད་ཡུལ་ཏེ། །བརྗོད་དུ་མེད་ཅིང་ཐ་སྙད་ཡོངས་ཆད་པ༑ ༑རྩོད་དང་བྲལ་བ་དོན་དམ་ཆོས་ཡིན་ཏེ། །དེ་ནི་རྟོག་གེ་ཀུན་ལས་འདས་མཚན་ཉིད། །ཅེས་གསུངས་པའི་ཕྱིར། འདི་ནི་རང་བཞིན་རྫོགས་པ་ཆེན་པོས་བཞུགས་སྟངས་གསུམ་གྱིས་གཟེར་བསྡམས། གཟིགས་སྟངས་གསུམ་གྱིས་གནད་བཅུན། སྒྲོན་མ་དྲུག་གི་ལམ་ནས་ཆོས་ཉིད་ཡིད་དཔྱོད་དང་བྲལ་བར་མངོན་སུམ་དུ་མཐོང་བའི་ཕྱིར་ལམ་ཁྱད་གནམ་ས་ཙམ་ཡོད་པ་ཡིན་ཏེ། སྒྲ་ཐལ་འགྱུར་ལས། དམ་པའི་དོན་ནི་བློ་བྲལ་བས། །དབང་པོ་ཅིག་ཆར་རང་གྲོལ་ནས། །མངོན་སུམ་མཐོང་བའི་གནད་ཀྱིས་ནི། །རང་གི་གྲུབ་པའི་མཐའ་ཞིག་པས། །གང་ལ་ཞེན་དང་འཛིན་མེད་པར། །ཡང་དག་ཆོས་ཉིད་རོ་མྱོང་ནས། །ཁམས་གསུམ་འཁོར་བའི་རྟེན་མེད་པར། །མཁའ་ལ་མཁའ་ཉིད་ཐིམ་པ་ལྟར། །རྣལ་འབྱོར་མཆོག་ཀྱང་དེ་བཞིན་ནོ། །ཞེས་གསུངས། རྒྱུ་མཚན་དེ་རྣམས་ལ་དགོངས་ནས། རྗེ་ས་པཎ་གྱིས། ཨ་ཏི་ཡོ་གའི་ལྟ་བ་ཡང༌། །ཡེ་ཤེས་ཡིན་གྱི་ཐེག་པ་མིན། །ཞེས་གསུངས། འོན་ཀྱང་ལྟ་བ་ཟབ་མོའི་གནས་ལུགས་མ་འཁྲུལ་པར་གྲུབ་པའི་ལྡོག་པ་ནས་ཡེ་ཤེས་སུ་ལེགས་པར་བཤད་ཀྱང༌། དེ་ཉིད་ཐེག་པ་མ་ཡིན་པ་ནི་ནོངས་ཏེ། ཉན་རང༌། བྱང་སེམས། སངས་རྒྱས་ཀྱི་ཡེ་ཤེས་དེ་ཉིད་ལ། མ་རྫོགས་པ་དང༌། ཅུང་ཟད་རྫོགས་པ་དང༌། ཡོངས་སུ་རྫོགས་པ་ལ་བརྟེན་ནས་འཕགས་བཞིའི་རྣམ་པར་གཞག་པ་དང༌། ཡང་རྒྱུད་བླ་མ་ལས། གཟུགས་ཀྱི་རྣམ་པ་དམན་པ་དང༌། །བར་མ་མཆོག་ལ་ནམ་མཁའ་བཞིན། །ཞེས་སྣོད་བཟང་ངན་གྱི་ནང་གི་ནམ་མཁའ་ལ་བཟང་ངན་མེད་པའི་དཔེས་རང་བཞིན་དག་པའི་ཆོས་ཉིད་ལ་འགྱུར་བ་མེད་ཀྱང༌། ཆོས་ཅན་གློ་བུར་གྱི་དྲི་མ་དེ་སྒྲིབ་བྱེད་རྣམས་བྲལ་སྟོབས་ཆེ་ཆུང་གིས། ཡེ་ཤེས་དེ་ཉིད་སྐབས་དང་མཐུན་པར་མངོན་དུ་འགྱུར་བར་བྱ་རྒྱུ་ཡོད་པའི་ཕྱིར་ཐེག་པར་བཞག་པ་ལ་འགལ་བའི་གནས་ཆ་ཙམ་མེད་དེ་འདིས་འདེགས་པ་དང་འདིར་འདེགས་པ་སྟེ་གཉིས་ཀར་ཐེག་པའི་སྒྲ་བཤད་འཇུག་པའི་ཕྱིར། སངས་རྒྱས་མ་ཡིན་པའི་འཕགས་པ་གསུམ་གྱི་རྒྱུད་ལ་ཡེ་ཤེས་མེད་པར་བཞེད་ན་དེར་ཟད། ཅུང་ཟད་མཐོང་བ་ནས་རྫོགས་པར་མཐོང་བའི་བར་ཡེ་ཤེས་གཅིག་པུའི་སྟེང་དུ་ས་ལམ་གྱི་རྣམ་གཞག་ཀུན་འབྱུང་བས་ཐེག་པར་བཞག་པ་མདོ་རྒྱུད་ཀྱི་དགོངས་པ་ཟབ་མོ་ཡིན་ཏེ། སངས་རྒྱས་ཕལ་པོ་ཆེ་ལས། སངས་རྒྱས་ཀྱི་ཡེ་ཤེས་ནི་ཐེག་པ་ཆེན་པོའོ། །ཞེས་གསུངས་པའི་ཕྱིར་རོ། །ཡང་ཁ་ཅིག་འདི་སྐད་དུ། ཁྱེད་རང་གི་གཞི་ཡི་སྐབས་སུ་འཁྲུལ་བ་འབྱུང་སྟེ། དེ་ལ་གསར་མའི་ལུགས་ནི༑ ཀླུ་སྒྲུབ་དཔའ་བོ་ལ་སོགས་འཕགས་ཡུལ་གྱི་མཁས་གྲུབ་ཕལ་མོ་ཆེ་དང༌། ཁྱད་པར་ཆོས་ཀྱི་གྲགས་པའི་བཞེད་པ། དེ་ལ་ཀུན་གཞིའི་རྣམ་ཤེས་ནི། ངོ་བོ་མ་བསྒྲིབས་ལུང་མ་བསྟན་ཞེས་པ་ལྟར་མེ་ལོང་རང་གི་ངོ་བོའི་དུས་ན་གཟུགས་བརྙན་གྱི་སྟོང་པ་བཞིན་དུ། ཀུན་གཞི་རང་གི་ངོ་བོའི་དུས་ན་ཚོགས་བདུན་སེམས་བྱུང་དང་བཅས་པས་སྟོང་པ། གཟུགས་བརྙན་ཅིར་ཡང་སྣང་རུང་གི་གསལ་བ་མི་འདོར་བ་བཞིན་དུ། འཁོར་འདས་ལམ་གསུམ་གྱི་བག་ཆགས་འཇོག་རུང་གི་ནུས་པ་མི་འདོར་བ། ཡུལ་རྐྱེན་དང་མ་འཕྲད་པའི་མེ་ལོང་རང་གི་དུས་ན་ལུང་མ་བསྟན་གྱི་གསལ་བ་ཡིན་པ་བཞིན། ཀུན་གཞི་འཁྲུལ་གྲོལ་འདུ་བྱེད་མ་གཡོས་པའི་དུས་ན་འཁོར་འདས་ཀྱི་ཕྱོགས་སུ་མ་ལྷུང་བའི་ལུང་མ་བསྟན་དུ་བཞེད་པ་ལས༑ ཁྱེད་རང་གི་ལུགས་ལ་གཞི་ཀ་དག་དང་ཡེ་གྲོལ་དུ་འདོད་ཟེར་བ། ཀུན་གཞི་དང་ཀ་དག་གཅིག་གམ་ཐ་དད། གཅིག་ན་ཀུན་གཞི་འཁོར་འདས་གཉིས་ཀའི་སྤྱི་གཞི་ཡིན་པའི་དོན་གྱིས་ལྷན་ཅིག་སྐྱེས་པའི་མ་རིག་པ་ཡོད་ལ། དེ་མ་རིག་པ་ཐམས་ཅད་ཀྱི་རྩ་བ་ཡིན་པས་ཀ་ནས་དག་པ་དང་ཡེ་གྲོལ་གྱི་དོན་མ་ཚང༌། ཀུན་གཞི་དང་ཀ་དག་མི་གཅིག་ན། དེ་གཉིས་ཐོག་མར་གང་སྔ། ཀ་དག་སྔ་ན། དང་པོ་ཀ་དག་ལ་རྗེས་ཞིག་ནས་ཀུན་གཞིའི་གནས་ལུགས་བྱུང་བ་ནི་ལུང་རིགས་ཀྱི་ངོས་ནས་ཀྱང་མི་འཐད་དེ། ཀུན་གཞི་འཁོར་འདས་ཀྱི་ཕྱོགས་སུ་མ་ལྷུང་བའི་གདོད་མའི་གནས་ལུགས་ཡིན་ལ། དེའི་གོང་ན་གཞན་མེད་པས་སོ༑ ༑ཀུན་གཞི་སྔ་ན་ཀ་དག་དང་ཡེ་གྲོལ་དུ་མི་འགྱུར་བས། དེ་བས་ན་ཀ་དག་ཅེས་པ་བོན་གྱི་བརྡ་མིང་བརྗེས་པ་སྟེ། དང་པོ་ཡེ་མེད་དུ་འདོད་པ་ལ་ཀ་དག དེ་ནས་ཡེ་ཡོད་ཅུང་ཙམ་སྲིད་པ་ལ་མ་རྟོགས་པ་འཁོར་བའི་འཁྲུལ་གཞི་ཞེས་མིང་འདོགས་བསྒྱུར་བ་ཡིན་མོད། ཅེས་པར་ལན་འདི་སྐད་སྨྲ་སྟེ། འདི་དོན་ཁྱེད་རང་ཐོས་རྒྱ་ཆུང་ཞིང་ཀུན་གཞིའི་སྤུ་རིས་མ་འབྱེད་པར་ཟད་དེ། སྤྱིར་ཀུན་གཞི་ལ། ཀུན་གཞི་དབྱིངས་ཀྱི་ཆ་དང༌། སྦྱོར་བ་དོན་གྱི་ཀུན་གཞི། བག་ཆགས་སྣ་ཚོགས་པའི་ཀུན་གཞི་སྟེ་གསུམ་ལས། དང་པོ་ནི། དབྱིངས་དེ་བཞིན་ཉིད་དེ་འཁོར་འདས་གང་དུའང་མ་ཕྱེས་པའི་ཆ་ནས་བཞག་པ་སྟེ། འདི་ལ་ཡེ་དོན་གྱི་ཀུན་གཞིར་བཤད་དེ། ཀུན་གཞི་ཀུན་གྱི་གཞི་ཡིན་ཏེ། །འཁོར་དང་མྱ་ངན་འདས་པའི་གཞི༑ ༑ཞེས་སོ། །གཉིས་པ་ནི། དེའི་སྟེང་ངམ་ངང་ན་རིག་པ་ཡེ་ནས་འདུས་མ་བྱས་པའི་རང་བཞིན་ལྷུན་གྲུབ་ཏུ་བརྟེན་པའི་ཆ་ནས་སྦྱོར་བ་དོན་གྱི་ཀུན་གཞིར་འདོད་དེ། ངོ་བོ་སྟོང་པ། རང་བཞིན་གསལ་བ། ཐུགས་རྗེ་ཀུན་ལ་ཁྱབ་ཅིང་འཆར་བ། ཡོན་ཏན་ནོར་བུ་རིན་ཆེན་ལྟར་ལྷུན་གྱིས་གྲུབ་པ། དྲི་མ་མེད་པ། དྲི་མ་དང་བྲལ་བ་མེད་པ། ཡེ་ནས་འོད་གསལ་སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་གནས་ལུགས་ཀྱི་དོན་ཞེས་བྱའོ། །དེ་ཡང་རང་བཞིན་གྱིས་རྣམ་པར་དག་པའི་ཆ་ནས་ནམ་མཁའ་ལྟ་བུ་དང༌། མཚན་མ་མེད་པ་དང༌། སྨོན་པ་མེད་པ་དང༌། སྟོང་པ་ཉིད་དང༌། མངོན་པར་འདུས་མ་བྱས་སོགས་མིང་གིས་བཏགས་ཀྱང༌། ཅི་ཡང་མེད་པའི་སྟོང་པ་ཕྱང་ཆད་མིན་ཏེ། སྐུ་དང་ཡེ་ཤེས་སོགས་ཀྱི་ཡོན་ཏན་ལྷུན་གྱིས་གྲུབ་པ་ཅན་ཏེ། དེའི་ངོར་འཁོར་བའི་སྐྱོན་གྱིས་མ་གོས་པས་ཀ་ནས་དག་ཅིང་སྟོང་པ་སྟེ། རྒྱན་སྟུག་པོ་བཀོད་པ་ལས། ཟླ་བའི་དཀྱིལ་འཁོར་ཡོངས་གང་ཡང༌། །ཚེས་ཀྱི་དབང་གིས་འཇིག་རྟེན་ན། །ཟླ་བ་སྐྱེ་འབྲིར་རྣམ་པར་རྟོག །དེ་བཞིན་དོན་གྱི་ཀུན་གཞི་ཡང༌། །རྟག་ཏུ་བདེ་གཤེགས་སྙིང་པོ་ཅན། །སྙིང་པོ་དེ་ལ་ཀུན་གཞིའི་སྒྲས། །དེ་བཞིན་གཤེགས་པས་བསྟན་པར་མཛད། །དེ་ཉིད་མི་ཤེས་བྱིས་པ་རྣམས། །བག་ཆགས་དབང་གིས་ཀུན་གཞི་ཡང༌། །བདེ་དང་སྡུག་བསྔལ་སྣ་ཚོགས་དང༌། །ལས་ཞེས་ཀུན་ནས་ཉོན་མོངས་མེད། །རང་བཞིན་དག་ཅིང་དྲི་མ་མེད། །ཡོན་ཏན་ཡིད་བཞིན་ནོར་བུ་འདྲ། །འཕོ་བ་མེད་ཅིང་འགྱུར་བ་མེད། །དེ་ལྟར་ཡོངས་ཤེས་རྣམ་པར་གྲོལ། །ཞེས་གསུངས། འདི་ལ་མིང་གི་རྣམ་གྲངས་ཀྱང༌། སྦྱོར་བ་དོན་གྱི་ཀུན་གཞི། ཐོག་མེད་ཆོས་ཁམས་དགེ་བ། དེ་བཞིན་གཤེགས་སྙིང༌། སེམས་ཀྱི་རང་བཞིན་འོད་གསལ་བ། ཆོས་ཀྱི་དབྱིངས། གནས་ལུགས་དེ་ཁོ་ན་ཉིད་ཀྱི་དོན། རང་བཞིན་གྱིས་དག་པའི་དེ་བཞིན་ཉིད། ཤེས་རབ་ཕར་ཕྱིན་སོགས་རྟེན་གཞི་དང༌། འབྱུང་ཁུངས་དང༌། བྲལ་རྒྱུ་བྱེད་པ་སོགས་ཀྱི་ཆ་ནས་བཏགས་པ་བསམ་གྱིས་མི་ཁྱབ་བོ། །འདི་བྲལ་གཞིའམ་ཀུན་ཏུ་བཟང་པོའི་གྲོལ་ས་དངོས་ཡིན། དེའི་ཕྱིར་ཀ་དག་ཅེས་པ་གདོད་ནས་འཁྲུལ་མ་མྱོང་བའི་རང་བཞིན་རྣམ་དག་དེ་ལ་ཟེར་ཞིང་ཡེ་གྲོལ་ཞེས་པའང་དེ་དང་དོན་གཅིག གསུམ་པ་ནི། དེ་ཉིད་མ་རིག་པས་གཞི་བྱས་ཏེ། འཁོར་བའི་ཆོས་རྣམ་ཤེས་ཚོགས་བརྒྱད་བག་ཆགས་དང་བཅས་པ་བརྟེན་པའི་ཆ་ནས་བག་ཆགས་སྣ་ཚོགས་པའི་ཀུན་གཞི་ཞེས་བྱའོ། །ཅིའི་ཕྱིར་ཞེ་ན། དགེ་བ་དང༌། མི་དགེ་བ་དང༌། ཐར་པ་དང༌། རྣམ་པར་བྱང་བའི་ལས། རང་བཞིན་གདོད་མ་ནས་མེད་ལ་གློ་བུར་དུ་སྐྱེས་པ་རྣམས་གསོག་པའི་རྟེན་བྱེད་པའི་ཕྱིར་རོ། །དེ་ཡང་དགེ་མི་དགེ་གཉིས་ཆར་བརྟེན་ལ་ངོ་བོ་གཏི་མུག་ཡིན་པའི་ཕྱིར་ལུང་མ་བསྟན་ཡིན་ནོ། །ཁ་ཅིག་གིས་འདི་གཏི་མུག་མ་ཡིན་ཏེ། དུག་ལྔ་ཀའི་རྟེན་བྱེད་པ་དང༌། རྣམ་བྱང་གི་རྟེན་བྱེད་པར་བཤད་པའང་མ་གོ་བའི་རྣམ་འགྱུར་ཏེ། འདིར་དུག་ལྔར་ཕྱེ་བའི་གཏི་མུག་མིན་ཏེ། ལྷན་སྐྱེས་ཀྱི་མ་རིག་པ་དེ་ལ་དེ་ལྟར་བཏགས་སོ། །རྣམ་བྱང་གི་རྟེན་བྱེད་པའང་དཔྱད་དགོས་ཏེ། ཡེ་ནས་དག་པ་དང༌། གློ་བུར་གྱི་དྲི་མ་མཐའ་དག་དག་པ་དང༌། དག་པ་གཉིས་ལྡན་སངས་རྒྱས་ཀྱི་ཡེ་ཤེས་དང་སྙིང་པོ་གཉིས་ཀྱི་རྟེན་མི་བྱེད་དེ། ཀུན་གཞི་དེ་གནས་གྱུར་དགོས་པའི་ཕྱིར། འབྱུང་བཞི་ཟད་པའི་རྒྱུད་ལས། ཀུན་གཞི་དག་པ་ཆོས་ཀྱི་དབྱིངས། །ཞེས་དང༌། གསེར་འོད་དམ་པ་ལས། ཀུན་གཞི་གནས་གྱུར་པ་ནི་ངོ་བོ་ཉིད་ཀྱི་ཆོས་ཀྱི་སྐུ། ཞེས་གསུངས་པའི་ཕྱིར། ཁམས་ཀྱི་རྟེན་མ་ཡིན་ཏེ། སྡོང་བུ་ལ་བརྟེན་པའི་མར་མེས་རང་བསྲེགས་པ་དང༌། བུད་ཤིང་ལ་བརྟེན་པའི་མེས་རང་བསྲེགས་པ་སོགས་བཞིན། ཀུན་གཞི་ལ་བརྟེན་ནས་ཚོགས་གཉིས་ཀྱི་ལམ་གྱིས་འཁོར་བའི་བག་ཆགས་རང་སྦྱོང་ཞིང༌། རིགས་དང་ཁམས་ཀྱི་དྲི་མ་བསལ་ཏེ། དང་པོ་ཇི་ལྟར་གནས་པ་བཞིན་མངོན་སུམ་དུ་གསལ་བའི་བྱང་ཆུབ་མངོན་དུ་བྱེད་པས་རྐྱེན་དག་པ་ཞེས་བྱ་སྟེ། ཕྱིས་སྦྱོང་བྱེད་ཀྱི་གཉེན་པོ་དེ་ཡང་ཚིག་པར་བྱེད་དེ། བློས་བརྟགས་ཀྱི་དགེ་བ་ཡིན་པའི་ཕྱིར། འཇུག་པར། ཤེས་བྱའི་བུད་ཤིང་སྐམ་པོ་མ་ལུས་དག །ཅེས་སོགས་གསུངས༑ དེ་ལྟ་ན་དོར་བ་མེད་པའི་སྟོང་ཉིད་དང༌། ཆོས་སུམ་ཅུ་རྩ་བདུན་ཡོད་པ་ཇི་ལྟར་ཡིན་ཞེ་ན། སངས་རྒྱས་ཀྱི་སས་བསྡུས་པའི་ཆོས་དེ་དག་བྲལ་འབྲས་ཀྱི་ཚུལ་དུ་ཡོད་མོད་ཀྱི༑ སློབ་ལམ་གྱིས་བསྡུས་པ་ནི་ཡོད་པ་མ་ཡིན་ཏེ། ལམ་མཐར་ཕྱིན་པའི་ཕྱིར་རོ། །འདི་ལ་མིང་གི་རྣམ་གྲངས། ལྷན་སྐྱེས་མ་རིག་པ་དང༌། བག་ཆགས་སྣ་ཚོགས་ཀུན་གཞི་དང༌། ཐོག་མཐའ་མེད་པའི་སྒྲིབ་པ་དང༌། མུན་པ་ཆེན་པོ་དང༌། ཡེ་ནས་གནས་པའི་མི་ཤེས་པ་སོགས་སུ་བཤད་དོ། །དེ་ལ་བརྟེན་པའི་ཚོགས་བརྒྱད་ནི། དཔེར་ན་བག་ཆགས་སྣ་ཚོགས་པའི་ཀུན་གཞི་ལུང་མ་བསྟན་ནི་མེ་ལོང་དང་འདྲ་ཞིང་ཀུན་གཞིའི་རྣམ་པར་ཤེས་པ་ནི་མེ་ལོང་གི་དྭངས་གསལ་དང་འདྲ། སྒོ་ལྔའི་རྣམ་ཤེས་ནི་གཟུགས་བརྙན་ཤར་བ་དང་འདྲ། སྒོ་ལྔའི་སྣང་ཡུལ་ལ་འདི་ཞེས་དང་པོར་ཤར་བ་ནི་ཡིད་ཤེས། དེའི་རྗེས་ལ་ཡུལ་ཆགས་སྡང་བར་མ་གསུམ་དང་མཚུངས་ལྡན་དུ་ཤར་བ་ནི་ཉོན་མོངས་པ་ཅན་གྱི་ཡིད་ཅེས་བྱ་སྟེ། ཀུན་མཁྱེན་ཆོས་རྗེས། ཤེས་པ་གང་ལའང་མི་རྟོག་ཡེངས་ཐབས་ཚེ། །སྣང་ཡུལ་མི་འཛིན་རྩེ་གཅིག་ཀུན་གཞིའི་དུས། །གསལ་སྣང་གང་ལའང་དེར་འཛིན་མི་འཇུག་པ། །ཀུན་གཞིའི་རྣམ་ཤེས་དྭངས་གསལ་གཡོ་བ་མེད། །སྒོ་ལྔའི་ཡུལ་དང་དགག་སྒྲུབ་གཟུང་འཛིན་གྱིས། །ཚོགས་བདུན་ཡུལ་ལ་རགས་པར་རྟོག་པ་ན། །རྣམ་ཤེས་བདུན་ཞེས་ཉེ་བར་བཏགས་པ་ཡིན༑ ༑ཞེས་སོ། །དེས་ན་ཀུན་གཞི་ལུང་མ་བསྟན་དང་ཀ་དག་གྲོལ་ས་ཡིན་པས་གཅིག་མ་ཡིན་ལ། དེ་ཉིད་རང་ཐོག་ཏུ་རིག་ན་སངས་རྒྱས་དང༌། མ་རིག་པར་འཁྲུལ་པའི་དབང་དུ་སོང་ན་སེམས་ཅན་ཞེས་བརྗོད་པས་ཐ་དད་པའང་མ་ཡིན་ཏེ། དགོངས་འགྲེལ་ལས། འདུ་བྱེད་ཁམས་དང་དོན་དམ་མཚན་ཉིད་ནི། །གཅིག་དང་ཐ་དད་བྲལ་བའི་མཚན་ཉིད་དེ༑ ༑གཅིག་དང་ཐ་དད་ཉིད་དུ་གང་རྟོག་པ། །དེ་དག་ཚུལ་མིན་ལྟ་ལ་ཞུགས་པ་ཡིན། །ཞེས་དང༌། རྒྱུད་ལས། སེམས་དང་རིག་པ་རྣམ་པ་གཉིས། །གཅིག་མིན་ཐ་དད་མ་ཡིན་ལ༑ ༑དབྱེ་བ་རབ་ཏུ་དཀའ་བའི་ཆོས། །ཞེས་གསུངས། ཀ་དག་དང་ཀུན་གཞི་ལ་སྔ་ཕྱི་མེད་དེ་ལྷན་ཅིག་སྐྱེས་པ་ཡིན་པས་ན་བྱ་དང་སྒོང་ང་ལྟ་བུ་སྟེ། བྱ་མེད་ན་སྒོང་ང་མི་འབྱུང་ལ༑ སྒོང་ང་མེད་ན་བྱ་མི་འབྱུང་བ་བཞིན་རང་བཞིན་ལྷན་ཅིག་སྐྱེས་པར་འདོད་དོ། །དེས་ན་བོན་གྱི་གཞུང་ལྟར་ཡེ་མེད་སྟོང་པ་དེ་ལ་ཀ་དག་ཏུ་བཏགས་ནས། དེས་སླར་འཁྲུལ་སྣང་གི་འཁོར་བའི་གཞི་བྱེད་པ་ལྟར་འདོད་པ་མིན་ཏེ། གཞི་ཀ་དག་རང་གི་ངོ་བོ་ལ་དུས་གསུམ་དུ་འཁྲུལ་པས་བསླད་གཞུག་ཏུ་མེད་པའི་ཕྱིར་རོ། །ཡང་འདི་སྐད་དུ། ཐོད་རྒལ་དང་ལྷུན་གྲུབ་འོད་གསལ་གྱི་སྣང་བ་ཞེས་ཟབ་ཟབ་མོར་རློམ་སྟེ། ཉི་མའི་ཟེར་དང༌། མིག་བཙིར་བ་དང༌། མིག་ལ་ཚོས་མ་བཀབ་པའི་མཐོང་སྣང་དང༌། རྣ་བ་བཀག་པའི་སྒྲ་དང༌། རྩ་འཆིང་བ་དང༌། འབག་ཆས་ལ་སོགས་པའི་ངོ་སྤྲོད་ཞིག་འདུག་པ། དེའི་སྐབས་ཤིག་ན་གསལ་བའི། རིག་པ་རྡོ་རྗེ་ལུ་གུ་རྒྱུད་དུ་གྲགས་པ་དེ་ཆོས་ཉིད་མངོན་སུམ་ཡིན་ནམ། ཉམས་སྣང་གིའམ་དབང་པོའི་མངོན་སུམ་ཡིན། ཆོས་ཉིད་མངོན་སུམ་ཡིན་ན། ཆོས་ཉིད་ཀྱི་སྤྱོད་ཡུལ་ཡིན་ཕྱིར་རང་སྣང་ཡེ་ཤེས་ཀྱི་རོལ་པར་ངང་གིས་གསལ་བ་ལས་འདུ་བྱེད་ཀྱི་རྐྱེན་སྣ་ཚོགས་མི་དགོས་ལ། དབང་པོ་དང་དབང་ཤེས་ཀྱི་མཐོང་བྱའི་ཡུལ་མ་ཡིན། ཉམས་ཀྱི་མངོན་སུམ་ཡིན་ན། དུས་ཉམས་ནི་བསྒོམ་པ་ལ་ལྟོས་ཏེ་ལམ་རྟགས་ཀྱི་ངོ་བོར་གསལ་བ་ཞིག་ན། འདི་ནི་དེ་ཡང་མ་ཡིན་ཏེ་ལམ་མ་བསྒོམས་ཀྱང་རྐྱེན་སྣང་སྣ་ཚོགས་དུས་ན་གསལ། དབང་པོའི་མངོན་སུམ་ཡིན་ན། ཆོས་ཉིད་མངོན་སུམ་ཞེས་བཏགས་སུ་མི་རུང་ལ༑ རུང་ནའང་དབང་པོའི་ཡུལ་དུ་དངོས་སུ་སྣང་བའི་ཆོས་ཉིད་གད་མོའི་གནས་སོ། །ཡང་རྐྱེན་སྣ་ཚོགས་པ་ལས་བྱུང་བའི་ཁ་དོག་དེ་དག རང་གི་སྙིང་ག་ན་སེམས་ཉིད་འོད་ལྔའི་རྣམ་པར་བཞུགས་པའི་རྩལ་མདངས་ཕྱིར་ཤར་བའི་རྣམ་པར་མཐོང་བ་ཡིན་ཞེས་ཟེར་ནས་ཉི་ཟེར་སོགས་ལ་ལྟ་བར་བྱེད། སྙིང་ནང་ན་རང་ལ་ཡོད་པའི་རྩལ་ཡིན་ན་ཉི་ཟེར་སོགས་ལ་མ་ལྟོས་པར་རྩོལ་མེད་དུ་གསལ་དགོས་ཏེ་མི་གསལ། རྐྱེན་གྱིས་བསྐུལ་དགོས་ཟེར་ན༑ དཔེར་ན་འཆར་གཞི་སྙིང་ནང་ན་འོད་ལྔའི་རྣམ་པ་ཅན་གྱི་སེམས་གཅིགཤར་བ་ཉི་ཟེར་གྱི་ངོགས་ན་ལུ་གུ་རྒྱུད་ཀྱི་སེམས་གཅིགའཛིན་པའི་ལུ་གུ་རྒྱུད་མིག་ཤེས་ཀྱི་ལྟ་བའི་སེམས་གཅིག་སྟེ་གསུམ་ཡོད་པར་འགྱུར་ལ། དེ་ལྟར་འདོད་ན་སངས་རྒྱས་པ་ལས་ལྐོག་ཏུ་གྱུར་པའི་གྲུབ་མཐའ་ཞིག་ཡིན་པ་འདྲ་ལ། སྙིང་ནང་ན་སེམས་ཉིད་འོད་ལྔའི་རྣམ་པར་འཛིན་པ་འདི་དང༌། རྟག་པར་ལྟ་བ་བདག་ཏུ་ལྟ་བ་བཟའ་བ་པོ་བྱེད་པ་པོ་རང་དབང་ཅན་གྱི་སེམས་ཞིག་རྣམ་པར་འོད་ཆེ་སྟེ་སྒོང་ང་ཙམ། ཆུང་སྟེ་ཡུངས་འབྲུ་ཙམ་ཞིག་ཡོད་པར་འཛིན་པ་ནི་ཁྱད་པར་ཅུང་ཟད་ཀྱང་མ་མཆིས། ཁྱད་ཡོད་ན་དེའི་སྒྲུབ་བྱེད་ཀྱང་སྨྲ་བར་རིགས་ལ། འོན་ཀྱང་འོད་དེ་སྙིང་ནང་དུ་ཡོད་ངེས་ཡིན་ནའང་རྩལ་ཕྱི་རོལ་དུ་མཐོང་བའི་ངེས་པ་མེད་ཅིང༌། འོད་དེའི་རྟེན་སྙིང་དང་ནང་ཁྲོལ་དངོས་སུ་ཡོད་ངེས་ཡིན་ཀྱང་དེ་དག་ལས་འདི་ཡིན་དངོས་སུ་མཐོང་བ་མེད་དོ། །མཐོང་བའི་ཟེར་ཐག་སོགས་དེ་དག་མངོན་སུམ་ལྟ་བ་ན། སེམས་འཛིན་གྱི་རྟེན་དུ་བྱས་ཏཻ་མཉམ་བཞག་གི་ལྟ་བ་སྐྱོང་རྒྱུ་ཡིན་ན་ནི་སྐྱོན་ཆེར་མེད་དེ། དེ་བས་ཀྱང་ཡུལ་རྐྱེན་ཅིར་སྣང་གི་སྟེང་དུ་སྐྱོང་བ་ཆེས་གནད་ཟབ་ལ། ཟེར་དེ་མཐོང་བ་དང་ངན་སྐྱུགས་ཀྱི་ཕུང་པོ་མཐོང་བ་གཉིས་མཉམ་བཞག་གི་ལྟ་བ་སྐྱོང་ཚུལ་ཤེས་ན་གྲོལ་བ་དང༌། མ་ཤེས་ན་འཆིང་བའི་རྒྱུར་མཚུངས་སོ། །དེས་ན་ལྷུན་གྲུབ་མངོན་སུམ་གྱི་སྣང་བ་ལ་ཟབ་གནད་ཅི་མཆིས་ཞེས་དྲི་ན་རྣམ་དག་གི་གཏན་ཚིགས་ཅི་སྨྲ། ཡང་ཐིག་ལེ་ཐིག་ཕྲན་གྱི་སྣང་བ་འདི་དག་ལོངས་སྐུའི་ཞིང་ཁམས་ཡིན་པས་ཞིང་ཁམས་མཐོང་བའོ་ཞེས་ཁྱོད་རང་གི་གཞུང་ན་བཤད་འདུག་པར། འདི་ཞིང་ཁམས་མཚན་ཉིད་པ་ཡིན་ནམ་མ་ཡིན། མ་ཡིན་ན་ཞིང་ཁམས་བཤད་པ་དོན་མེད་དུ་འགྱུར། ཡིན་པ་ནི་རྒྱུ་མཚན་གཉིས་ཀྱིས་མི་འཐད་དེ། ལོངས་སྐུའི་ཞིང་ཁམས་ལྟ་བ་ལ་དབང་བའི་གང་ཟག་དེ་ས་དྲུག་པའི་རྟོགས་པ་ཡོད་པ་ཞིག་དགོས་པར་གསུངས་ན། ཁྱེད་ཀྱི་ཞིང་ཁམས་དེ་མཐོང་བ་ལ་ནི་ས་དང་པོའི་བདེན་པ་ཙམ་ཡང་མི་དགོས་ཏེ། གང་ཟག་སོ་སྐྱེ་ཞིག་ལ་བསྟན་པས་དེ་མ་ཐག་ཏུ་དེས་མཐོང་བའི་ཕྱིར་ཞིང་ཁམས་མཐོང་བའི་གང་ཟག་མ་དག ལོངས་སྐུའི་ཞིང་ཁམས་མཚན་ཉིད་པ་ཡིན་ན་རྒྱུད་ཚོད་མཐོར་སོང་བ་བཞིན་ཞིང་ཁམས་རྒྱ་ཆེར་མཐོང་བའི་མཐར། རབ་བཀྲམ་ཆེན་པོ་གཅིག་དང་གྲངས་མེད་སོགས་མཐོང་རྒྱུར། ཁྱོད་རང་ཚད་རྒྱུད་མཐོ་ཤོས་སུ་བྱེད་པའི་ཆོས་ཉིད་ཟད་སར་ཞིང་ཁམས་ཀྱི་སྣང་བ་བ་ཐག་བསྡུས་པ་ལྟར་བསྡུས་མཐར་མི་མཐོང་བར་བཤད་པས། དེས་ན་ལམ་གྱི་མཐོང་སྣང་ཡིན་གྱི་ཞིང་ཁམས་མ་ཡིན་པས་ཞིང་ཁམས་རང་གི་ངོ་བོ་མ་དག་ཅེས་ལུང་རིགས་ཀྱིས་དངོས་སུ་དགག་པ་འདི་ལ་ཅི་སྨྲ། ཡང་ངེད་ཀྱི་ཆོས་ཉིད་མངོན་སུམ་དང༌། གཞན་ནས་བཤད་པའི་དུ་སོགས་ཀྱི་རྟགས་མཚུངས་ཏེ་སྐྱོན་མེད་དོ་སྙམ་ན། དུ་སོགས་མཉམ་བཞག་གི་བརྟན་པའི་ཉམས་སྣང་ལ་མིག་དང་བཙུམ་མེད། ཉིན་མཚན་མེད། རྐྱེན་འཛོམ་མིན་ལ་མ་ལྟོས་ལ། རིག་པ་ལུ་གུ་རྒྱུད་མིག་བཙུམ་ན་མི་གསལ། ཉི་མ་མེད་པ་དང༌། ཡུལ་རྐྱེན་སྣ་ཚོགས་མེད་ན་མི་གསལ་ཞེས་བཤད་པས་གང་ནས་ཀྱང་མི་མཚུངས་ཤིང༌། མཚུངས་ཀྱང་དུ་སོགས་ཀྱི་རྟགས་མེ་ནས་དུ་བ་འདྲེན་པ་ལྟ་བུའི་ལམ་རྟགས་ཀྱི་རྣམ་པ་ཙམ་ལས། དེ་ལ་ཏིང་ངེ་འཛིན་མཆོག་ཏུ་ཡང་མི་འཛིན། ཉམས་ཀྱི་ཤུན་པ་ཡིན་པས་དོར་ནས་གྲོལ་བ་ཐོབ་པར་བཞེད་པ་དང༌། ཆོས་ཉིད་མངོན་སུམ་དག་པའི་ཞིང་ཡིན་པས་མཐོང་བར་གྲོལ་བར་བཤད་པས་ཏིང་ངེ་འཛིན་མཆོག་ཏུ་འཛིན་པ་གཉིས་སྐྱེལ་སོ་མི་མཚུངས། དེས་ན་འདི་དག་ནི་བོན་ཆོས་རྣམས་ན་འོད་ལ་ལྟ་བའི་གདམས་པ་མང་པོ་ཞིག་དང༌། རང་ལུས་འོད་ལ་ཕར་ཞུགས་ན་ལྷག་མེད་གཡུང་དྲུང་གི་སྐུ་ཐོབ། འོད་རང་ལ་ཚུར་ཞུགས་ན་ལྷག་བཅས་གཡུང་དྲུང་གི་སྐུ་ཐོབ་པར་བཞེད་པའི་ལུགས་སྣང་བས་དེ་དང་ཁྱད་པར་མ་མཆིས་པས་དེའི་ཁྱད་སེལ་གྱི་སྒྲུབ་བྱེད་གང་ཡོད། ཅེས་པ་འདི་དག་ལ་ལན་ཐ་རམ་ཞིག་གདབ་ན། དེ་ལ་སངས་རྒྱས་ཀྱི་བསྟན་པའི་སྙིང་པོ་སྟོང་པ་ཉིད་དང་སྙིང་རྗེའི་བདག་ཉིད་ཅན་ཏེ། དྲི་མེད་འོད་ལས། གང་ཞིག་སྟོང་ཉིད་སྙིང་རྗེ་གཉིས་སུ་མེད་པར་སྨྲ་བ་པོ་སྟེ། འདིར་སྙིང་རྗེ་དམིགས་པ་མེད་ཅིང་རྣམ་པར་རྟོག་པ་དང་བྲལ་བ་དང༌། སྟོང་པ་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་དུས་གསུམ་ཡོངས་སུ་ཤེས་པའི་སླད་དུ་དུས་གསུམ་དུ་འཇུག་པའོ། །ཞེས་པ་ནི་སངས་རྒྱས་པའི་གྲུབ་མཐའ་ངེས་པའོ༑ ༑ཞེས་གསུངས་པའི་སྟོང་ཉིད་སྙིང་རྗེ་དབྱེར་མེད་པ་དེ་ཡང༌། ཁང་སྟོང་མིས་སྟོང་པ་ལྟ་བུའི་ཉི་ཚེ་བའི་སྟོང་པ་ཉིད་དང༌། རྒྱས་འདེབས་ཀྱི་སྟོང་ཉིད་སོགས་རྣམ་པར་དཔྱད་པ་ཐམས་ཅད་ལས་འདས་པ། བདེ་བར་གཤེགས་པ་རྣམས་ཀྱི་ཡང་དག་པའི་ཡེ་ཤེས་ཆེན་པོ་དེ་ནི་འོད་གསལ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་གཟུགས་དེ་ཉིད་ཡིན་ཏེ། འཇམ་དཔལ་གྱིས་ལྟ་འདོད་མདོར་བསྟན་པ་ལས། ཕུང་པོ་རྣམ་དཔྱད་སྟོང་པ་ཉིད། །ཆུ་ཤིང་ཇི་བཞིན་སྙིང་པོ་མེད། །རྣམ་པ་ཐམས་ཅད་མཆོག་ལྡན་པའི། །སྟོང་ཉིད་དེ་ལྟར་འགྱུར་མ་ཡིན། །སྐྱེས་པ་མེད་པ་འགག་མེད་པ། །ཤེས་བྱ་གང་ཞིག་འདིར་མཐོང་བས། །སྟོང་པའི་དངོས་པོ་སྟོང་པ་ཉིད། །ཕུང་པོ་རྣམ་པར་དཔྱད་པ་མིན། །ཞེས་གསུངས༑ དེ་ལྟ་བུའི་འོད་གསལ་དེ་ཅི་ལྟ་བུ་ཞེ་ན། ཡེ་ཤེས་སྙིང་པོ་ལས། བཅོམ་ལྡན་འདས་འོད་གསལ་ཞེས་བགྱི་བ་ཇི་ལྟར་ལགས། གང་དུ་གནས་པ་ཡིན། བཅོམ་ལྡན་འདས་ཀྱིས་བཀའ་སྩལ་པ། འོད་གསལ་ནི་ནམ་མཁའི་དབྱིངས་སུ་གནས་པའི་ཐིག་ལེ་སྟེ། དེས་ནི་ཕྱག་རྒྱ་ཆེན་པོ་བརྙེས་པར་འགྱུར་བ་ཡིན་ནོ། །ཞེས་དང༌། གསང་འདུས་རིམ་ལྔ་ལས། རིགས་ལྔའི་སངས་རྒྱས་ལ་ལྟོས་པའི། །ཕྱག་རྒྱ་ཆེན་པོ་རྟག་པར་ནི། །འོད་ཟེར་ལྔར་ནི་འབྱུང་བ་དག །ནམ་མཁའི་འཇའ་ཚོན་དག་དང་མཚུངས། །ཞེས་དང༌། གྲོལ་བའི་ཐིག་ལེ་ལས། ཕྱག་རྒྱ་ཆེན་པོའི་གཟུགས་འཆང་བ། །སྒྱུ་མ་འཇའ་ཚོན་ལྟ་བུ་རུ། །རང་དང་གཞན་གྱི་རྒྱུད་སྦྱོང་བ། །ཡང་དག་གསལ་བ་ཞེས་བཤད་དོ། །ཞེས་གསུངས་པའི་འོད་གསལ་དེ་ནི་མཚན་མ་ཅན་ལྟར་མཐོང་བ་སྟེ། རིགས་པ་དྲུག་ཅུ་པར། གང་རྣམས་ཀྱི་བློ་རྟེན་དང་བྲལ། །ཡོད་དང་མེད་ལས་རྣམ་པར་འདས། །ཟབ་མོ་དམིགས་མེད་དེ་རྣམས་ཀྱི༑ ༑མཚན་མའི་དོན་ནི་རྣམ་པར་བསྒོམ། །ཞེས་དང༌། ནཱ་རོ་པས། དེ་ཁོ་ན་ཉིད་ཀྱི་འབྲས་བུའི་སྔ་ལྟས་སུ་གྱུར་པའི་ཕྱིར་མཚན་མའོ། །ཞེས་བཤད། འོ་ན་དེ་རྣམས་དངོས་པོ་ཅི་ཞིག་ཡིན་སྙམ་ན། སེམས་ཀྱི་སྣང་བ་ཙམ་སྟེ། རང་གི་ཡིད་ལས་སྐྱེས་པ་མེ་ལོང་གི་ནི་གཟུགས་བརྙན་ལྟ་བུ་ཉིད། ཅེས་གསུངས་པའི་ཕྱིར། སེམས་ཀྱི་སྣང་བ་ཙམ་ཡིན་གྱི། དེ་ལས་གཞན་པའི་དངོས་པོའི་ཆོས་ནི་ཅི་ཡང་མ་ཡིན་ནོ། །སེམས་ཀྱང་རྟོག་པ་དང་བྲལ་ཞིང་མ་འཁྲུལ་པའི་མངོན་སུམ་ཉིད་ཡིན་ལ། དེའི་སྣང་བ་ཙམ་ཡིན་པས་བག་ཆགས་ཀྱིས་བསྐྱེད་པའི་རྣམ་པར་རྟོག་པའི་སྣང་བ་ཡང་མ་ཡིན་ལ། མིག་སྐྱོན་ཅན་གྱི་ཟླ་བ་གཉིས་སུ་སྣང་བ་སོགས་དབང་པོ་བསླད་པའི་ཤེས་སྣང་མ་ཡིན། ཡིད་ཤེས་བསླད་པའི་སྣང་བ་ཡང་མིན། དབང་པོ་ལྔའི་རྣམ་པར་ཤེས་པའི་སྣང་བ་ཡང་མ་ཡིན་ཏེ། དོན་གྱི་བཞག་པ་མ་ཡིན་པའི་ཕྱིར་རོ། །མ་བསླད་པའི་ཡིད་ཀྱི་ཤེས་པའི་རྣམ་པ་ཡིན་ཏེ། སློབ་དཔོན་ཨཱརྱ་དེ་བས་ཡིད་ཀྱི་དབང་པོ་སྣང་བ་གསུམ་ལ་བཞེད་པས་སོ། །སློབ་དཔོན་འགྲོ་བཟང་སྙིང་པོས་ཀྱང་དེ་ཁོ་ན་ཉིད་ཀྱི་འགྲེལ་པར། འདི་ཅི། དངོས་པོ་ངོ་བོ་ཉིད་ཡིན་ནམ། འོན་ཏེ་མ་ཡིན་ཞེ་ན། ཡི་གེ་མེད་ཅེས་བྱ་བ་སྨོས་ཏེ། དངོས་པོ་མེད་པའི་ངོ་བོ་ཉིད་ཀུན་གཞིའི་རྣམ་པར་ཤེས་པའི་རང་བཞིན་ནམ་མཁའ་ཁྱབ་པར་སྣང་ངོ༌། །དེ་ལྟ་བུའི་མགོན་པོ་བསྒོམ་པ་ལས་ཡེ་ཤེས་སྐྱེ་བར་འགྱུར་རོ༑ ༑ཞེས་གསུངས་པས། འདི་ནི་དོན་གྱི་ཀུན་གཞིའི་སྣང་བ་ཞེས་པ་དེ་ཡིན་གྱི། རྣམ་ཤེས་ཚོགས་བརྒྱད་ཀྱི་ཡ་གྱལ་ཀུན་གཞིའི་རྣམ་པར་ཤེས་པ་ཞེས་པ་དེ་མ་ཡིན་ནོ། །འདི་དག་འཁྲུལ་པའི་སྣང་བར་གསུངས་པ་མེད། མངོན་སུམ་གྱི་སྣང་བ་ཁོ་ན་ཡིན་གྱི། རྟགས་ཙམ་ཞིག་ཀྱང་མ་ཡིན། ཟུང་དུ་འཇུག་པ་ཞེས་རབ་ཏུ་བསྔགས་པ་དེའི་ངོ་བོ་ཉིད་དུ་གྱུར་ནས་རྒྱལ་བའི་སྐུ་ཆེན་པོར་འགྱུར་བས་ན། ཀྱཻ་རྡོ་རྗེ་ལས། མཐོ་རིས་ས་འོག་ས་སྟེང་རྣམས། །སྐད་ཅིག་ལས་ནི་སྐུ་གཅིག་འགྱུར། །ཞེས་གསུངས། སྔགས་ཀྱི་ཐེག་པ་ལས་གསང་བར་གསུངས་པའི་དོན་གྱི་གཙོ་བོ་ཡང་འདི་ཡིན་པས། དད་པ་དང་ཤེས་རབ་མེད་པའི་གང་ཟག་ལ་གཏམ་བྱ་བར་དཀའོ། །ད་ནི་མངོན་སུམ་ཞེས་པའི་དོན་བརྗོད་པར་བྱ་སྟེ། ཚད་མ་དང་བྲལ་བའི་ལམ་གྱིས་ནི་གོལ་ཞིང་བསླུ་བར་འགྱུར་བས། འདིར་ཚད་མས་གཏན་ལ་དབབ་པ་ལ། ཚད་མ་དེ་ཡང་མངོན་རྗེས་གཉིས་སུ་ངེས་པར་སློབ་དཔོན་ཆོས་ཀྱི་གྲགས་པས་བཤད་པ་བཞིན། གསང་བའི་ཐེག་པ་འདིར་ཡང་ཚད་མ་གཉིས་ཁོ་ན་སྟེ། དུས་འཁོར་སྒྲུབ་ལེར། ལྷ་ཡི་དམིགས་པ་མངོན་སུམ་དང་ནི་རྗེས་སུ་དཔག་པ་རྣམ་པ་གཉིས་སུ་གྱུར་པ་སྟེ། །མངོན་སུམ་དག་ནི་དེ་ཉིད་སྦྱོར་བས་མཁའ་ལ་སྐར་མ་བཞིན་དུ་དུ་མ་ལོངས་སྤྱོད་རྫོགས་པའི་སྐུ༑ ༑མངོན་སུམ་མེད་ན་རྗེས་སུ་དཔག་པ་ཤི་བའི་ལུས་བཞིན་དེ་ཉིད་མིན་པ་ཡིས་ནི་བརྟགས་པ་གང༌། །དེ་ནི་རི་མོ་ལ་སོགས་བལྟ་བྱ་ཡོངས་སུ་མ་སྨིན་བློ་ཅན་རྣལ་འབྱོར་རྣམས་ཀྱི་བསྒོམ་པའི་དོན། །ཞེས་གསུངས། མངོན་སུམ་དེ་ལ་ཡང་ཐ་མལ་པའི་དབང་པོའི་མངོན་སུམ་ནས་ཉན་རང་གི་བར་གྱི་རྣལ་འབྱོར་མངོན་སུམ་གྱིས་ནི་ཤེས་པ་མིན་པས། མངོན་སུམ་ཁྱད་པར་ཅན་ནང་གི་དེ་ཁོ་ན་ཉིད་བསྒོམས་པའི་རྣལ་འབྱོར་མངོན་སུམ་གྱིས་གཏན་ལ་འབེབས་པ་ཡིན་ནོ། །དེ་ཡང་ཆོས་རྣམས་ལ་འཁྲུལ་པའི་ཤེས་པ་སྣ་ཚོགས་ཀྱིས་བསླད་པའི་སྣང་བ་མ་ཡིན་པ། སེམས་ཅན་ནས་སངས་རྒྱས་ཀྱི་བར་དུ་རིགས་མི་འགྱུར་བར་གནས་པ་དེ་ལ་དེ་ཁོ་ན་ཉིད་ཅེས་བྱ་སྟེ། འཇམ་དཔལ་ཞལ་ལུང་ལས། ཆོས་རྣམས་གཟུགས་ལ་སོགས་པ་ནས། །ཀུན་མཁྱེན་བར་གྱི་རང་བཞིན་ནི། །ནམ་མཁའི་དཀྱིལ་ལྟར་རྣམ་དག་པ༑ ༑ཟབ་གསལ་གཉིས་མེད་ཡེ་ཤེས་ཏེ། །དེ་ནི་དངོས་མེད་བསྒོམ་དངོས་མེད། །དངོས་པོ་ཐམས་ཅད་དང་བྲལ་ལ། །ཁམས་དང་སྐྱེ་མཆེད་ཀྱིས་མ་ཟིན། །རང་བཞིན་གྱིས་ནི་འོད་གསལ་བ། །གདོད་ནས་དག་པ་ནམ་མཁའ་བཞིན། །མེད་པའི་ཆོས་རྣམས་མཚན་ཉིད་སྤངས། །ཆོས་དང་ཆོས་ཉིད་ཡང་མེད་དེ། །དངོས་པོ་མེད་པ་མཁའ་དང་མཚུངས། །ཚིག་དང་ཡི་གེ་ཀུན་ལས་གྲོལ། །དེ་ནི་དུས་དང་ཕྱོགས་རྣམས་དང༌། །ཆོས་རྣམས་ཀུན་གྱི་ངོ་བོར་སོང༌། །ལུས་མ་ཡིན་ཏེ་ངག་དང་ནི། །ཡིད་ཀྱང་མ་ཡིན་འདོད་ཁམས་དང༌། །གཟུགས་དང་གཟུགས་མེད་ཁམས་མ་ཡིན། །འབྱུང་བ་བཞི་ཡང་མ་ཡིན་ཏེ། །དེ་བས་དེ་ཉིད་གང་ན་ཡང༌། །མི་གནས་པས་ན་མཉམ་པ་ཉིད། །དེ་འདྲའི་རྡོ་རྗེ་འཆང་ཆེན་པོ། །ཆོས་རྣམས་ཀུན་གྱི་ཆོས་ཉིད་མཆོག །ཐབས་ཀྱི་བསྒྲུབ་པར་བྱ་བའི་དངོས། །བརྟགས་པ་ཀུན་ལས་རབ་དབེན་པ། །ཕུན་སུམ་ཚོགས་རྒྱུ་དཔག་དཀའ་བ། །ཕྱག་རྒྱ་ཆེན་པོ་རབ་སྣང་བའི། །ཟེར་གྱི་རང་གཞན་སྨིན་བྱེད་པ། །གཉིས་སུ་མེད་པའི་རང་བཞིན་མཆོག །རྡོ་རྗེ་འཛིན་པ་ཆེན་པོས་ཀྱང༌། །བརྗོད་དུ་མེད་པའི་སྐུ་ཆེན་པོ། །ཞེས་པ་ལ་སོགས་པས་བསྟན་པ་ནི་ནང་གི་དེ་ཁོ་ན་ཉིད་ཀྱི་མཐོང་བའི་མངོན་སུམ་ཞེས་བྱ་ཞིང༌། རྡོ་རྗེ་སྙིང་འགྲེལ་ལས། དབང་པོའི་མངོན་སུམ་དང༌། ཡིད་ཀྱི་མངོན་སུམ་དང༌། རྣལ་འབྱོར་གྱི་མངོན་སུམ། རང་རིག་མངོན་སུམ་སྟེ། སྟོན་པར་བྱེད་པ་དང༌། འཇུག་པར་བྱེད་པ་དང༌། ཐོབ་པར་བྱེད་པ་དང༌། ཉམས་སུ་མྱོང་བའི་མཚན་ཉིད་ཅན་ནོ། །ཞེས་གསུངས་པས་ན། དེ་ལ་མངོན་སུམ་གྱི་ངོ་བོ་གང་ཞེ་ན། དེ་ཁོ་ན་ཉིད་སྟོང་ཉིད་སྙིང་རྗེའི་རྣལ་འབྱོར་བསྒོམས་པས་ཤ་ལ་སོགས་པའི་མིག་ལྔས་རྣམ་པ་ཐམས་ཅད་པའི་གཟུགས་ནམ་མཁའ་ལ་སྐར་མ་བཞིན་དུ་གསལ་བར་མཐོང་བའི་ཤེས་པ་རྟོག་པ་དང་བྲལ་ཞིང་མ་འཁྲུལ་པ་དེ་ལ་བྱ་སྟེ། རྡོ་རྗེ་སྙིང་འགྲེལ་ལས། འདིར་ནམ་མཁའ་ལ་དངོས་པོ་བསྒོམ་བྱ་ནི་རྨི་ལམ་ལྟ་བུས་ཏེ་རྡུལ་ཕྲ་རབ་ཀྱི་ཆོས་ཉིད་ལས་འདས་པའོ༑ ༑དེ་ཡོངས་ཤེས་པ་ནི་དངོས་པོ་མེད་པ་བསྒོམ་པར་བྱ་སྟེ། རྣམ་པར་རྟོག་པ་དང་བྲལ་བའི་སེམས་ཀྱི་སྣང་བརྙན་མཐོང་བའོ། །རྟོག་པ་དང་བྲལ་ཞིང་མ་འཁྲུལ་པ་ནི་མངོན་སུམ་ཞེས་བརྗོད་པར་བྱའོ། །ཞེས་གསུངས། དེ་ལྟ་བུ་ཐབས་གང་གིས་མཐོང་ན། བདེ་མཆོག་རི་གའི་ཨ་ར་ལའི་རྒྱུད་ལས། དགོན་པ་དབེན་པའི་གནས་སུ་ནི། །གཉིས་གཉིས་ཐམས་ཅད་རྣམ་པར་སྤངས། །མིག་དག་སྟེང་དུ་བཟློག་ནས་ནི། །སྨིན་མའི་དབུས་སུ་སེམས་བྱས་ན༑ ༑མི་ཟད་མུན་པའི་གཟུགས་སུ་ནི། །སྒྲུབ་པོས་དང་པོར་མཐོང་བར་འགྱུར། །ཞེས་གསུངས་ནས། ཚུལ་ཇི་ལྟར་མཐོང་བ་ཡང༌། དེ་ཉིད་ལས། དང་པོ་མུན་པ་མཐོང་བར་འགྱུར༑ ༑གཉིས་པ་དཀར་དང་དུ་བ་མཚུངས། །གསུམ་པ་མེ་ཁྱེར་རྣམ་པར་བལྟ། །བཞི་པ་ཡ་བའི་མེ་ཏོག་བཞིན། །ལྔ་པ་སྤྲིན་མེད་ཡེ་ཤེས་ནི། །རང་གཞན་ཡང་དག་རིག་པ་སྤངས༑ ༑རྟག་ཏུ་གོམས་པའི་རྣལ་འབྱོར་གྱི། །རྩེ་གཅིག་སེམས་ཀྱི་རི་གིར་འགྱུར། །ཞེས་གསུངས་ཤིང༌། རྡོ་རྗེ་གུར་ལས། དང་པོ་སྤྲིན་དང་འདྲ་བ་སྣང༌། །གཉིས་པ་དུ་བ་འདྲ་བ་ཡིན༑ ༑གསུམ་པ་མེ་ཁྱེར་འདྲ་བ་སྟེ། །བཞི་པ་མར་མེ་ཆེར་འབར་བ། །ལྔ་པ་རྟག་ཏུ་སྣང་བ་ནི། །སྤྲིན་མེད་ནམ་མཁའ་ལྟ་བུའོ། །ཞེས་དང༌། བདེ་མཆོག་མཁའ་འགྲོ་རྒྱ་མཚོར་ཡང་གསུངས་ཤིང༌། གསང་འདུས་ལས། དང་པོ་སྨིག་རྒྱུ་འདྲ་བ་སྟེ། །གཉིས་པ་དུ་བ་འདྲ་བ་ཡིན༑ ༑གསུམ་པ་མེ་ཁྱེར་རྣམ་པ་སྟེ། །བཞི་པ་མར་མེ་འབར་བ་ཉིད། །ལྔ་པ་སྤྲིན་མེད་སྣང་བ་འདྲ། །ཞེས་དང༌། ཨཱརྱ་དེ་བའི་སྤྱོད་བསྡུས་སུ། དང་པོ་སྨིག་རྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པར་མཐོང་ངོ༌། །གཉིས་པ་ནི་སྣང་བ་སྟེ་ཟླ་བའི་འོད་ཟེར་ལྟ་བུའོ། །གསུམ་པ་ནི་སྣང་བ་མཆེད་པ་སྟེ་ཉི་མའི་འོད་ཟེར་ལྟ་བུའོ། །བཞི་པ་ནི། སྣང་བ་ཐོབ་པ་སྟེ་མུན་པ་ལྟ་བུའོ། །དེ་ནས་མུན་པ་དང་བྲལ་བའི་སྐད་ཅིག་ལ་འོད་གསལ་བ་སྟེ་ཤིན་ཏུ་གསལ་བ་རྟག་ཏུ་སྣང་བའི་མཚན་ཉིད་ཅན། དོན་དམ་པའི་བདེན་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་ངོ༌། །ཞེས་གསུངས་པའི་དང་པོ་སྨིག་རྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པར་མཐོང་བར་གསུངས་པ་དང༌། རྫོགས་ཆེན་ནས་ཐོག་མར་དབྱིངས་རྣམ་དག་གི་སྒྲོན་མ་དར་མཐིང་ཁའི་མདོག་ལྟ་བུའམ་རྨ་བྱའི་མདངས་ལྟ་བུ་འཆར་བར་གསུངས་པ་དང་ཁྱད་པར་མེད། དེ་ལས་གཞན་གསུངས་པ་རྣམས་ནི། རིག་པ་རྡོ་རྗེ་ལུ་གུ་རྒྱུད་དང༌། ཉ་མིག་ལྟ་བུ་དང༌། སྐྱ་ཁྱིལ་ཁྱིལ་བ་དང༌། དེ་ལ་སོགས་པ་འཆར་སྒོ་སྣ་ཚོགས་པ་དུ་མ་དང༌༑ ཐིག་ལེ་སུམ་སྦྲེལ་ནས་ཉི་ཤུ་རྩ་ལྔ་ལ་སོགས་པའི་བར་དུ་སྣང་བ་ནི་ཆོས་ཉིད་མངོན་སུམ་གྱི་སྣང་བ་ཞེས་པ་ཡིན་ནོ། །དེ་ཡང་སྔར་གསུངས་པ་རྣམས་ཀྱི་སྟེང་དུ་ཉིན་མོའི་རྟགས་ལྔ་བསྣན་པས་བཅུ་པོ་རྫོགས་ཕན་ཆད་ལ་བྱ་སྟེ། རྟགས་བཅུ་ནི་དབང་མདོར་བསྟན་ལས། དུ་བ་སྨིག་རྒྱུ་མཁའ་སྣང་དང༌། །སྒྲོན་མེ་འབར་བ་ཟླ་ཉི་མ། །མུན་ཅན་ཆ་དང་ཐིག་ལེ་ཆེ། །སྣ་ཚོགས་གཟུགས་ཅན་འོད་གསལ་བ། །ཞེས་གསུངས་པའི། སྣ་ཚོགས་གཟུགས་ཅན་འོད་གསལ་བ་ནི་ཉམས་གོང་འཕེལ་གྱི་སྣང་བ་ཡིན་ཏེ། འོད་ལྔ་མ་འདྲེས་པ་སྣམ་བུ་ལྟ་བུ་དང༌། གྱེན་འགྲེང་དང༌། མིག་མང་རིས་དང༌། ཟ་འོག་དང༌། རེ་ལྡེ་ལྟ་བུར་སྣང་བ་ཚུན་ཆད་ཡིན་ནོ། །དེ་ནས་འོད་ཀྱིས་སྣང་སྲིད་ཐམས་ཅད་ལ་ཁྱབ་པ་མ་ལྟས་ཀྱང་གསལ་ལ། ཐིག་ལེའི་ནང་དུ་སངས་རྒྱས་ཀྱི་སྐུ་ཞི་བ་དང་ཁྲོ་བོ་གང་ཡང་ངེས་པ་མེད་པ་སྣ་ཚོགས་འཆར་བ་ཕྱིན་ཆད་ནི་རིག་པ་ཚད་ཕེབས་ཀྱི་སྣང་བ་ཡིན་ལ། དཔལ་དུས་ཀྱི་འཁོར་ལོར་ནི། ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡི༑ ༑སྟོང་པ་ལས་ནི་དུ་བ་སྨིག་རྒྱུ་རབ་གསལ་དྲི་མ་མེད་པའི་མཁའ་སྣང་ཉིད་དང་མར་མེ་དང༌༑ ༑འབར་བ་དང་ནི་ཟླ་བ་ཉི་མ་རྡོ་རྗེ་དང་ནི་མཆོག་གི་ཆ་དང་ཐིག་ལེ་མཐོང་བར་འགྱུར༑ ༑དེ་ཡི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། །ཞེས་དང༌། ནམ་མཁའ་ཆུ་འཛིན་བྲལ་བའི་དབུས་སུ་རྣལ་འབྱོར་པ་ཡི་བགྲད་པའི་མིག་གིས་ལྟ་བྱ་སྟེ། །རེ་ཁ་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་བར་གྱུར་གྱི་བར་དུའོ། །ཞེས་གསུངས་པ་དང༌། དཔལ་ཤ་བ་རིས། རྟགས་བཅུ་རྫོགས་པར་གྱུར་པ་དང༌། །ཐིག་ལེ་ཆེན་པོའི་སྣང་བ་འབྱུང༌། །སྣ་ཚོགས་ཐིག་ལེ་ཆེན་པོ་ལ། །རེ་ཁ་ནག་པོའི་རི་མོ་འབྱུང༌། །དེ་ནང་འགྲོ་དྲུག་ལ་སོགས་དང༌། །ཤིན་ཏུ་ཕྲ་བའི་སྤྲུལ་སྐུ་དང༌། །ལོངས་སྐུ་དུ་མ་མཐོང་འགྱུར་བ། །སྣ་ཚོགས་གཟུགས་ཅན་འོད་གསལ་ཡིན༑ ༑དེ་ལ་སེམས་ནི་ཐིམ་པ་ན། །ཏིང་འཛིན་ཡན་ལག་མཐར་ཕྱིན་པའོ། །ཞེས་བཤད་པའི་དོན་ནི་རྫོགས་ཆེན་ནས་ཆོས་ཉིད་ཟད་པའི་སྣང་བ་གསུངས་པ་དང་ཁྱད་པར་མེད་དོ། །དེ་དག་ནི་ཆོས་ཉིད་ཀྱི་མངོན་སུམ་ཡང་ཡིན་ཏེ། ཡེ་གདོད་མའི་ཆོས་ཉིད་ཡེ་ཤེས་ཀྱི་རང་འོད་དུ་ཡེ་ནས་ངང་གིས་གསལ་བ་ཡིན་པར་སྔར་བཤད་པའི་ལུང་རྣམས་ཀྱིས་བསྒྲུབས་ཟིན་ཏོ། །དབང་པོའི་ཡུལ་དུ་སྣང་བའི་ཆོས་ཉིད་དེ་གད་མོའི་གནས་སུའང་མི་རིགས་ཏེ། ནཱ་རོ་པས། རང་ཡིད་མཚན་མ་མཐའ་དག་བྲལ་བ་ཡི། །མིག་ཕྱེད་གྱེན་དུ་ལྟ་བ་དང་བཅས་པས༑ ༑གང་ཚེ་རླུང་ནི་དབུ་མར་བུས་གྱུར་པ། །དེ་ཚེ་རྡོ་རྗེའི་མེ་དང་དུ་བ་འབྱུང༌། །ཞེས་གསུངས༑ ཉམས་ཀྱི་མངོན་སུམ་ཡང་ཡིན་ཏེ། རྣལ་འབྱོར་པས་ལམ་བསྒོམས་པའི་ཉམས་ཀྱི་སྣང་བ་ཡིན་པའི་ཕྱིར། བིརྺ་པས་ལམ་འབྲས་རྡོ་རྗེའི་ཚིག་རྐང་ལས། རྣལ་འབྱོར་པ་ལ་ཏིང་ངེ་འཛིན་ལ་ཉམས་ཀྱི་སྣང་བ་ཞེས་བཤད་པས་སོ། །དབང་པོའི་མངོན་སུམ་ཡིན་པར་བཤད་པ་ནི། རྒྱང་ཞགས་ཆུའི་སྒྲོན་མ་ཞེས་འཆར་བའི་སྒོ་མིག་ཡིན་པ་ལ་དགོངས་པ་ཡིན་གྱི། དོན་དུ་དབང་པོའི་མངོན་སུམ་མ་ཡིན་ཏེ། སངས་རྒྱས་ཀྱི་ཡེ་ཤེས་གདོད་མ་ནས་ཡེ་ཤེས་ལྔའི་རང་འོད་དུ་རང་གསལ་བ་དེ་ཉིད། མིག་གི་མཐོང་བྱ་མཐོང་བྱེད་ཀྱི་ཡུལ་ལས་འདས་པའི་ཕྱིར་དང༌། མུན་ཁུང་དུ་རང་གི་ལག་པ་བརྐྱངས་པ་མི་མཐོང་བའི་ཚེ་ནའང་མཐོང་བའི་ཕྱིར་དང༌། བར་དོར་མིག་དང་བྲལ་བའི་དུས་ནའང་མཐོང་བའི་ཕྱིར་ཏེ། དབང་མདོར་བསྟན་ལས། རང་གི་མིག་གིས་མི་མཐོང་ཞིང༌། །གཞན་གྱི་མིག་གིས་ཀྱང་མིན་པ། །སྐྱེ་བ་མེད་པ་མཐོང་བ་ནི། །གཞོན་ནུ་མ་ཡི་བུ་ཇི་བཞིན། །ཞེས་གསུངས་ཤིང༌། བདེ་མཆོག་བསྟོད་འགྲེལ་ལས། གང་གི་ཕྱིར་བཀབ་པ་དང་མ་བཀབ་པའི་མིག་གིས་རྟོགས་པ་དེའི་ཕྱིར་གཟུགས་མ་ཡིན་ཞིང༌། གཟུགས་ལས་གཞན་པ་ཡང་མ་ཡིན་ལ། མིག་གིས་རྟོགས་པ་ནི་མ་ཡིན་ལ། མིག་མེད་པར་རྟོགས་པ་ཡང་མ་ཡིན་ནོ། །ཞེས་གསུངས་པ་ཉིད་ཀྱིས་ཤེས་སོ༑ ༑ཡང་རྡོ་རྗེ་སྙིང་འགྲེལ་ལས་གསུངས་པ་ལྟར་གྱི་མངོན་སུམ་བཞི་པོའང་ཡིན་ཏེ། དེའི་ཚུལ་ཡང་རྫཽགས་པའི་རིམ་པའི་རྣལ་འབྱོར་པས་འཇུག་པའི་ཡུལ་ནི་མི་ཤིགས་པའི་ཐིག་ལེ་ཡིན་པས། དེ་དབང་པོའི་མངོན་སུམ་གྱིས་མཐོང་བ་ཙམ་ཞིག་བྱས། དེ་ནས། ཕྱག་རྒྱ་སྒྱུ་མའི་རྗེས་སུ་མཐུན་པ་ཡིད་དང་ནམ་མཁའ་ལ་ནི་མེ་ལོང་དག་ལ་གཟུགས་བརྙན་བཞིན། །འཇིག་རྟེན་གསུམ་པོ་སྣང་བར་བྱེད་ཅིང་དྲི་མེད་གློག་དང་མཚུངས་པའི་འོད་ཟེར་དུ་མ་འཕྲོ་བར་བྱེད། །ཅེས་གསུངས་པས། ཡིད་ཀྱི་མངོན་སུམ་གྱིས་མི་ཤིགས་པའི་ཐིག་ལེ་དེའི་ནང་དུ་ཡིད་ཀྱི་གཟུགས་བརྙན་མཐོང་བས་ངེས་པར་རྙེད། དེ་ནས་རིག་པ་ཚད་ལ་ཕེབས་པས་རྣལ་འབྱོར་གྱི་མངོན་སུམ་གྱིས་རང་རིག་པའི་ཡེ་ཤེས་མངོན་དུ་གྱུར། ཆོས་ཉིད་ཟད་པའི་སྐབས་སུ་གཟུང་འཛིན་དང་བྲལ་བས་རང་རིག་པའི་མངོན་སུམ་གྱི་འཇུག་པའི་ཡུལ་མི་ཤིགས་པའི་ཐིག་ལེ་གཉིས་སུ་སྣང་བ་མེད་པའི་ཚུལ་གྱིས་ཉམས་སུ་མྱོང་བ་ཡིན་ནོ། །དེ་ལ་ཚོས་མ་བཀབ་པའི་མཐོང་སྣང་དང༌། ཤེལ་དང༌། ཉི་ཟེར་ལ་བརྟེན་པ་དང༌། འབག་ཆས་ལ་སོགས་པ་ལ་བརྟེན་ནས་སྟོན་པ་ནི། རིག་པའི་ཡེ་ཤེས་དངོས་མ་ཡིན་ཏེ། འདི་པའི་ལུགས་ལ་དཔེ་དོན་རྟགས་གསུམ་གྱི་ངོ་སྤྲོད་ཅེས་འབྱུང་བས་ན། དཔེ་ལ་བརྟེན་ནས་དོན་ངོ་སྤྲོད་པས་ན་མཚོན་བྱེད་ཀྱི་དཔེ་ཞེས་བྱ་བ་ཡིན་གྱི། འདི་དག་མངོན་སུམ་ཡེ་ཤེས་སུ་ཁས་མི་ལེན་ནོ། །དེ་ལྟ་བུའི་ཡེ་ཤེས་རང་གི་སྙིང་ནང་ན་སྟོང་གསལ་འོད་ཀྱི་རང་བཞིན་དུ་ཡོད་ལ། དེ་ཡང་མུ་སྟེགས་རྟག་ལྟ་བ་རྣམས་འདོད་པ་ལྟར་བདག་ཏུ་ལྟ་བ་མ་ཡིན་ཏེ། ཀྱེ་རྡོ་རྗེ་ལས། ལུས་ལ་ཡེ་ཤེས་ཆེན་པོ་གནས། །གཞན་དུ་གང་ནའང་སངས་རྒྱས་མེད། །མི་ཤེས་མུན་པས་བསྒྲིབས་པ་རྣམས། །ལུས་ལས་གཞན་དུ་སངས་རྒྱས་འདོད། །ཅེས་དང༌། སམྦྷུ་ཊི་ལས། སྙིང་གི་ནང་སོན་པདྨ་ནི། །འདབ་མ་བརྒྱད་པ་སྙིང་པོར་བཅས། །དེ་ཡི་ནང་དུ་སོན་པའི་རྩ། །མར་མེ་རང་གི་ངོ་བོ་ཅན། །ཆུ་ཤིང་གི་ནི་མེ་ཏོག་ལྟར། །བརྐྱངས་ཤིང་ཁ་ཡི་འོག་ཏུའོ། །དེ་ཡི་ནང་ན་དཔའ་བོ་ནི། །ཡུངས་ཀར་གྱི་ནི་སྦོམ་ཕྲ་ཙམ། །ཞེས་དང༌། རྩ་ཡི་མཛེས་སྤྱི་ལས་བྱུང་བའི། །དེ་ནི་རྡུལ་བྲལ་རབ་ཏུ་གྲགས། །དག་པ་ཤེལ་གྱི་འོད་དང་མཉམ༑ ༑བྱང་ཆུབ་སེམས་ནི་འོད་གསལ་བ། །ཡེ་ཤེས་ལྔ་ཡི་དངོས་དེ་ཉིད། །ཡུངས་ཀར་གྱི་ནི་སྦོམ་ཕྲ་ཙམ། །ཞེས་གསུངས་ཤིང༌། བྲམ་ཟེ་ཆེན་པོས་ཀྱང༌། མཁས་པ་རྣམས་ནི་བསྟན་བཅོས་འཆད་པ་ཡི། །ལུས་ལ་ཡེ་ཤེས་ཡོད་པ་མ་རྟོགས་སོ། །ཞེས་དང༌། རྡོ་རྗེ་དྲིལ་བུ་པས། རྟག་ཏུ་སྙིང་ལ་གནས་པ་ཡི། །ཐིག་ལེ་གཅིག་ལ་འགྱུར་བ་མེད། །དེ་སྒོམ་བྱེད་པའི་སྐྱེ་བོ་ལ། །ངེས་པར་ཡེ་ཤེས་སྐྱེ་བར་འགྱུར། །ཞེས་དང༌། གཞན་ཡང་རྒྱུད་དང་བསྟན་བཅོས་རྣམས་ནས་རྒྱ་ཆེར་བཤད་པ་ཡིན་ཏེ། དེའི་ངོ་བོ་ནི་རྡུལ་དང་སྐད་ཅིག་མའི་ཆོས་ལས་འདས་པའི་ཡེ་ཤེས་ནམ་མཁའི་གཟུགས་ཅན་མཁའ་ཁྱབ་མཁའ་ཡི་རྡོ་རྗེ་ཅན་ཏེ། སྤྲོས་པ་དང་མཚན་མའི་སྤྱོད་ཡུལ་ཀུན་ལས་འདས་པའི་ཟུང་འཇུག་མཉམ་པ་ཉིད་ཡིན་པས་རྟག་མི་རྟག་སོགས་སྤྲོས་པའི་མཐའ་ཀུན་དང་བྲལ་ཡང་དུས་གསུམ་འཕོ་འགྱུར་དང་བྲལ་བའི་ཆ་ནས་རང་བྱུང་ཡེ་ཤེས་དང་རྟག་པ་ཆེན་པོའི་ཐ་སྙད་མཛད་པ་ཡིན་ནོ། །དེའི་ཕྱིར་ཟབ་མོའི་མདོ་རྒྱུད་ཀྱི་དོན་ལེགས་པར་མཁྱེན་པའི་མཁས་པ་དག་གིས་ཀྱང༌། གནས་ལུགས་དབུ་མ་འཁོར་འདས་ཀུན་ཁྱབ་ཡིན། །སེམས་ཅན་རྣམས་ལ་གཞི་ཡི་ཆོས་སུ་སྣང༌། །བྱང་ཆུབ་སེམས་དཔའ་རྣམས་ལ་ལམ་དུ་སྣང༌། །གདུལ་བྱ་དག་པ་རྣམས་ལ་འབྲས་བུར་སྣང༌། །དེ་གསུམ་སྣང་ཚུལ་ཡིན་གྱི་གནས་ཚུལ་མིན། །གནས་ལུགས་རྗེན་པ་སངས་རྒྱས་ཁོ་ནས་གཟིགས༑ ༑ལམ་ཞུགས་རྣམས་ཀྱིས་ཕྱོགས་རེར་མཐོང་བ་དང༌། །གནས་ཚུལ་སྣང་ཚུལ་འདྲེས་མར་སྣང་བ་ཡོད། །གནས་ལུགས་དེ་ནི་ཟུང་འཇུག་ཁོ་ན་སྟེ། །གཞི་ཡི་གནས་ཚུལ་འབྲས་བུའི་སྡོད་ལུགས་ཡིན། །གནས་ལུགས་དེ་ནི་དབུ་མ་ཡིན་པའི་ཕྱིར། །དེ་ལ་མཐུན་པར་འཇུག་ན་དབུ་མའི་ལམ། །ཀུན་རྫོབ་དོན་དམ་ཟུང་འཇུག་ཅེས་པ་དང༌། །སྣང་སྟོང་ཟུང་འཇུག་གསལ་སྟོང་ཟུང་འཇུག་དང༌། །ཐབས་ཤེས་སྟོང་ཉིད་སྙིང་རྗེ་ཟུང་འཇུག་དང༌། །བདེ་སྟོང་སྒྱུ་ལུས་འོད་གསལ་ཟུང་འཇུག་དང༌། །སྐུ་དང་ཡེ་ཤེས་ཟུང་འཇུག་ལ་སོགས་པ། །དེ་དག་ཀུན་ལའང་ལམ་གྱི་ཟུང་འཇུག་དང༌། །གནས་ལུགས་ཆོས་ཉིད་ཟུང་འཇུག་སོ་སོར་དབྱེ༑ ༑ལམ་རྣམས་བདེན་མེད་སྒྱུ་མ་ལྟ་བུ་ཡིན། །དོན་དམ་དབྱིངས་ཀྱི་ཟུང་འཇུག་ཅེས་བྱ་བ༑ ༑ཆོས་སྐུ་ངེས་པ་དོན་གྱི་སངས་རྒྱས་ཏེ། །བདེ་གཤེགས་སྙིང་པོ་དེ་ཡིན་ཆོས་དབྱིངས་དེ༑ ༑སྟོང་ཉིད་སྤྲོས་བྲལ་རང་བཞིན་ཤེར་ཕྱིན་ཏེ། །ཀུན་འགྲོ་ཡིན་ཕྱིར་ཀུན་ཁྱབ་ཆ་མེད་དེ༑ ༑དུས་གསུམ་ཀུན་ལ་ཁྱབ་ཕྱིར་དུས་མེད་དོ། །མཚན་དཔེ་ལ་སོགས་སངས་རྒྱས་ཡོན་ཏན་ཀུན། །རང་བྱུང་གདོད་ནས་གྲུབ་པའི་རྟག་པ་སྟེ། །མདོ་ལས་ཆོས་དབྱིངས་སངས་རྒྱས་རྟག་པར་གསུངས། །དེ་ཉིད་སྔགས་ལས་རྣམ་ཀུན་མཆོག་ལྡན་ནོ། །བདེ་གཤེགས་སྙིང་པོ་རྟག་པར་འཇོག་པའི་གནད། །གནས་ལུགས་འགྱུར་མེད་བདེ་བ་ཡིན་པར་ཐུག །རྒྱལ་བའི་ཡོན་ཏན་རང་བྱུང་ལྷུན་གྲུབ་པའང༌། །ཆོས་ཉིད་རྣམ་པ་ཀུན་ལྡན་ཉིད་ལས་སོ། །འགྱུར་མེད་དེ་ཉིད་རྣམ་པ་ཐམས་ཅད་པར། །གདོད་ནས་རྟག་ཏུ་ཤར་བ་ངོ་མཚར་ཆེ། །རྣམ་ཀུན་ཚུལ་དུ་ཤར་ཡང་ལྷན་སྐྱེས་ཀྱི། །བདེ་ཆེན་གཅིག་ཏུ་རོ་མཉམ་རྨད་དུ་བྱུང༌། །རྣམ་པ་ཀུན་ལྡན་ཡིན་ཡང་ཆ་བཅས་མིན། །རང་བཞིན་འགྱུར་མེད་གནས་ཀྱང་དུས་ཀུན་ཤར། །སྲིད་གསུམ་རྣམ་པར་ཤར་ཡང་སྤྲོས་དང་བྲལ། །བདེ་ཆེན་རང་གི་རིག་ཀྱང་མྱོང་ཚོར་བྲལ། །རྒྱལ་བའི་ཡོན་ཏན་ཤེས་བྱ་ཀུན་ཁྱབ་ཅིང་། །ཡེ་ཤེས་གཅིག་དང་ཤེས་བྱ་ཐམས་ཅད་མཉམ༑ ༑ཤེས་བྱ་མ་ལུས་མ་འདྲེས་གསལ་བར་མཁྱེན། །མཁྱེན་པ་དེ་ལ་སྤྲོས་པ་ཅི་ཡང་མེད༑ ༑ཆོས་ཉིད་རང་བཞིན་ཆོས་སྐུ་ཡིན་པའི་ཕྱིར། །ཆོས་སྐུའི་རང་བཞིན་ཡོན་ཏན་ལྡན་པར་གྲུབ། །ཆོས་སྐུ་ཤེས་བྱ་ཀུན་མཁྱེན་ཡེ་ཤེས་ཕྱིར། །རྣམ་པ་ཐམས་ཅད་པར་ཡང་གྲུབ་པ་ཡིན། །ཆོས་དབྱིངས་ངོ་བོ་དབྱེ་བ་མེད་པར་གསུངས། །ཤེས་བྱ་རེ་རེ་ལའང་ཆོས་དབྱིངས་རེ༑ ༑ཡོད་པ་ལྟ་བུར་གསུངས་པའི་སྐབས་ཀྱང་ཡོད། །དེ་གཉིས་བསྡོམས་པས་རྣམ་ཀུན་མཆོག་ལྡན་འགྲུབ། །གཟུགས་སོགས་མི་དམིགས་གཟུགས་སོགས་ལ་མི་གནས། །ཡོད་མེད་མི་དམིགས་ཡོད་མེད་ལ་མི་གནས། །དེ་ལྟར་གསུངས་པས་ཀུན་རྫོབ་ལས་གྲོལ་ཞིང༌། །མི་རྟག་སྤྲོས་ལས་གྲོལ་བས་རྟག་པར་གྲུབ། །ཆོས་དབྱིངས་རང་བཞིན་ནམ་ཡང་འགྱུར་མེད་དང༌། །སངས་རྒྱས་རྟག་པ་འགྲོ་ལ་ཡོད་གྱུར་ལ། །རྟག་ན་རྟག་དངོས་སྤྲོས་པར་འགྱུར་སྙམ་པའི། །དོགས་པ་བསལ་ཕྱིར་སྤྲོས་བྲལ་སྟོང་པར་གསུངས། །སྟོང་པ་ཞེས་པས་ནམ་ཡང་བདེན་མེད་དང༌། །ཅི་ཡང་མ་ཡིན་ཙམ་ཞིག་བསྟན་པ་མིན། །ཀུན་རྫོབ་ཕྱོགས་ནས་མེད་དང་མ་ཡིན་སྟོངས། །དོན་དམ་ཕྱོགས་ནས་རྟོག་པའི་ཡུལ་གྱིས་སྟོངས། །དོན་དམ་རང་གི་ངོ་བོས་སྟོང་པ་ལྟར། །གསུངས་པའི་དགོངས་པ་དོན་དམ་ལ་དམིགས་ནས། །བློ་ཡིས་བཟུང་ལྟར་མ་གྲུབ་པ་ལ་དགོངས། །ཡེ་མེད་ཡེ་མིན་ཙམ་གྱི་སྟོང་པ་མིན། །སྙིང་པོ་དེ་ཉིད་རྣམ་པ་ཀུན་ལྡན་ཞིང༌། །དེ་ཉིད་མི་འགྱུར་རྟག་ཡིན་བདེ་བའང་ཡིན། །སྔགས་ཀྱི་ཚུལ་ལས་དེ་ལྟར་གསལ་བར་བཤད། །མདོ་ལས་དེ་ལ་དགོངས་ནས་ཕྱོགས་མཚོན་གསུངས༑ ༑ཆ་མེད་ཀུན་ཁྱབ་ནམ་མཁའ་ལྟ་བུ་ལ། །བསྒྲིབས་དང་མ་བསྒྲིབས་ཆ་གཉིས་མི་འཐད་ཟེར། །དེ་ནི་འདོད་ཐོག་ཡིན་ཏེ་ཆོས་དབྱིངས་ཀྱི། །རང་ངོས་ནས་ནི་བསྒྲིབས་དང་མ་བསྒྲིབས་མེད། །དེ་ལ་དམིགས་པའི་ཡུལ་ཅན་ཤེས་པ་ལ། །གནས་སྐབས་དུ་མ་ཡོད་ཕྱིར་དབྱེ་བ་བསྟན། །རྟོགས་པ་པོ་ལ་དབྱེ་བ་ཡོད་པས་ན། །རྟོགས་བྱའི་ཡུལ་ལ་དབྱེར་ཡོད་ལྟ་བུར་བཤད། །དངོས་སུ་རང་བློ་སྒྲིབ་པས་བསྒྲིབས་གྱུར་པའི། །བློ་ངོར་ཆོས་ཉིད་སྒྲིབ་པས་བསྒྲིབས་ལྟར་སྣང༌། །གྲོང་ཁྱེར་སྤྲིན་དང་རྨུགས་པས་བསྒྲིབས་པ་ན། །འགྲོ་རྣམས་ཉི་མ་སྤྲིན་གྱིས་བསྒྲིབས་པར་འཛིན། །ས་ལ་སྤྲིན་དེ་རླུང་གིས་གཏོར་བ་ན། །ཉི་མའི་སྒྲིབ་བྱེད་སངས་ཞེས་རྟོག་པ་ལྟར། །གདུལ་བྱའི་བློ་དང་བསྟུན་ནས་དེ་བཞིན་ཉིད། །དྲི་བྲལ་གནས་སྐབས་ཐོབ་པར་གྱུར་ཞེས་གསུངས། །སངས་རྒྱས་དམ་པའི་དོན་དུ་ཡོད་པ་སྟེ། །སངས་རྒྱས་ཉིད་ནི་དོན་དམ་ཡིན་པའི་ཕྱིར། །གཞན་དུ་སངས་རྒྱས་དོན་དམ་མིན་གྱུར་ཏེ། །ཁྱད་གཞི་མེད་ན་ཁྱད་ཆོས་མི་སྲིད་དེ། །ཐོབ་བྱ་སངས་རྒྱས་གནས་ལུགས་ཡིན་ནམ་མིན། །མིན་ན་འཁྲུལ་སྣང་ཐོབ་པས་དགོས་པ་ཅི། །གནས་ལུགས་ཡིན་པས་སངས་རྒྱས་ཐོབ་གྱུར་ན། །སེམས་ཅན་དུས་ཀྱི་ཆོས་ཉིད་དེ་ཡིན་པས། །དེ་དེའི་བར་དུ་ཡོད་ཅིང་མི་འགྱུར་རྟག །སྔོན་དང་ཕྱི་མཐའ་དུས་གསུམ་དོན་ལ་མེད། །གནས་སྐབས་གསུམ་སོགས་བློ་ཡིས་མཐོང་ཚུལ་ཡིན༑ ༑དུས་ཀྱི་གོས་མ་མྱོང་བའི་ཆོས་ཉིད་གནས། །འཁྲུལ་དང་འཁོར་བ་རྣམ་རྟོག་དབང་གིས་བྱུང༌། །གཉེན་པོ་རྣམ་པར་མི་རྟོག་ལམ་བསྒོམས་བྱས། །རྟོག་པའི་བཞོན་པ་ལས་ཀྱི་རླུང་ཡིན་པས། །རླུང་རྣམས་དབྱིངས་སུ་དག་བྱེད་ལམ་བསྒོམས་ན། །འབྲས་བུ་དོན་གཉིས་ཕུན་ཚོགས་མངོན་གསལ་འགྱུར། །ཞེས་གནས་སྣང་ལེགས་པར་ཕྱེས་ཏེ་གསལ་བར་གསུངས་པ་བཞིན་དོན་གྱི་ཨེ་ཝཾ་ཟུང་འཇུག་ལྷན་སྐྱེས་ཀྱི་འགྱུར་མེད་བདེ་བ་ཆེན་པོ་ཉིད་ལ་རྩ་བ་ཐུག་པ་ཡིན་ནོ། །དེ་ལ་སྙིང་ནང་ན་འཆར་གཞི་འོད་ཀྱི་རྣམ་པའི་སེམས་དང༌། ཤར་བ་ལུ་གུ་རྒྱུད་ཀྱི་སེམས་དང༌། འཛིན་པ་མིག་གི་དབང་ཤེས་ཀྱི་ལུ་གུ་རྒྱུད་གསུམ་གྱི་སེམས་གསུམ་ཡོད་པའི་སྐྱོན་བརྗོད་པ་ནི། རྣམ་ཤེས་ཚོགས་བརྒྱད་ཀྱི་དོན་སྤྱི་ཙམ་ཡང་བློ་ཡུལ་དུ་མ་ཤར་བའི་བླུན་ཚིག་ཟང་མ་སྟེ། དེ་ལྟ་ན་ཉི་མ་དང་ཉི་མའི་འོད་ཟེར་གྱི་སྒོ་ནས་ཉི་མ་གཉིས་ཡོད་པར་འགྱུར་བ་དང༌། ཆོས་དྲུག་པ་ལ། སྣང་བ་སྒྱུ་མར་བསྒོམ་པའི་སྒྱུ་ལུས་ཀྱི་སེམས་གཅིག ཐམས་ཅད་རྨི་ལམ་དུ་བསྒོམ་པའི་རྨི་ལམ་གྱི་སེམས་གཅིག་སོགས་སེམས་དྲུག་ཡོད་པར་ཐལ་བ་སོགས་སྐྱོན་མང་ངོ༌། །དེ་ལྟ་མ་ཡིན་ཏེ། བྲམ་ཟེ་ཆེན་པོས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། །སྣང་བ་ལྷན་ཅིག་སྐྱེས་པ་ཆོས་སྐུའི་འོད། །དེ་ཕྱིར་སྣང་སེམས་གཉིས་མེད་ལྷན་ཅིག་སྐྱེས། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་གསུངས་པ་མ་ཡིན་ནམ། འོད་སྣང་དེ་དག་གི་སྟེང་དུ་མཉམ་བཞག་གི་ལྟ་བ་མི་སྐྱོང་བར་བྱིས་པས་ལྷ་ཁང་ལྟ་བ་ལྟ་བུ་ནི་མ་ཡིན་ཏེ་སྦྱོར་རྫོགས་ཀྱི་ཁྲིད་ཡིག་ཁུངས་མ་རྣམས་སུ་ཞིབ་ཏུ་གཟིགས་མ་གྲུབ་པས་ནོངས། ཟེར་དེ་མཐོང་བ་དང་ངན་སྐྱུགས་ཀྱི་ཕུང་པོ་མཐོང་བ་མཉམ་པར་འཛིན་པའང་ལོག་རྟོག་ཆེན་པོ་སྟེ། འདི་ནི་ངེས་པའི་དོན་གྱི་རྒྱལ་བའི་དཀྱིལ་འཁོར་ཡིན་པས་མཐོང་བ་ཙམ་གྱིས་གྲོལ་བ་ཡིན་ཏེ། སངས་རྒྱས་རྗེས་སུ་དྲན་པ་ལས། འདི་མཐོང་བ་ལ་དོན་ཡོད་པ། མཁས་པ་རྣམས་ཀྱི་སོ་སོ་རང་གི་རིག་པར་བྱ་བ། ཞེས་དང༌། སོར་སྡུད་ཀྱི་རྟགས་བཅུ་མཐོང་བས་བདེན་ཚིག་འགྲུབ་པ་སོགས་གསུངས་ཤིང༌། ངན་སྐྱུགས་ཀྱི་ཕུང་པོ་ནི་ལྟ་བ་ཅན་ལ་དོན་དུ་མ་གྲུབ་པ་ཡིན་ཀྱང༌། མཐོང་བ་ལ་དེ་ལྟའི་ཡོན་ཏན་མེད་པས་ངན་སྐྱུགས་ཉིད་དུ་ཟད་དོ། །ཆོས་ཉིད་མངོན་སུམ་གྱི་ཟབ་གནད་ཅི་ཡིན་ཞེས་འདྲི་ན། འདི་ནི་གྲོང་ཁྱེར་རྒྱུན་གཅོད་ཀྱི་ལྟ་བ་ཞེས་བྱ་སྟེ། མངལ་གྱི་གྲོང་ཁྱེར་རྒྱུན་གཅོད་པས་ན་ཕྱིས་འཁོར་བར་མི་འཁྱམས་ཏེ། མངོན་སུམ་གནད་འདི་སུས་མཐོང་བ། །ཁམས་གསུམ་ལྡོག་པ་མ་ཡིན་ནོ། །ཞེས་གསུངས་ཤིང༌། རྒྱ་གར་གྱི་གྲུབ་ཆེན་རྣམས་ཀྱང་ལམ་འདིའི་སྒོ་ནས་བགྲོད་པ་ཤ་སྟག་ཡིན་ཏེ། རང་རང་གི་མགུར་རྣམས་ན་གསལ་མོད་ཀྱི། འདིར་ཡི་གེས་འཇིགས་པས་བྲི་བར་མ་ནུས་ལ། འོན་ཀྱང་མདོ་ཙམ་སྨོས་ན། ས་ར་ཧས། རྨད་བྱུང་ནམ་མཁའི་དཀྱིལ་ཤར་བྷུ་སུ་ཀུ། །དཔེ་མེད་མེ་ཏོག་རྒྱས་སོ་བྷུ་སུ་ཀུ། །རིན་ཆེན་རིན་ཐང་མེད་པའི་མེ་ཏོག་ལོངས། །མེ་ཏོག་འདི་ནི་སྟོང་ཉིད་དགོན་པར་སྐྱེས། །མེ་ཏོག་འདི་ནི་ཁ་དོག་སྣ་ཚོགས་ཅན། །ཞེས་དང༌། ལྭ་བ་པས། སྣང་བ་ཐོབ་པའི་རྣལ་འབྱོར་པས། །གཞན་དུ་རྟགས་ནི་ཤེས་བྱ་སྟེ། །གྲུབ་པའི་འཁྲུལ་པ་མེད་པ་རྣམས། །ལམ་ནག་གི་ནི་དུ་བ་བཞིན། །མིག་དག་རེངས་པར་བྱེད་པ་དང༌། །མགོ་བོ་དུད་པ་ཉིད་དང་ནི། །སེམས་དང་སེམས་བྱུང་མི་གཡོ་དང༌། །སྟོང་ཉིད་མཐོང་བའི་སྟོང་པ་ཉིད། །ཅེས་དང༌། ཨཱརྱ་དེ་ཝས། གང་ཚེ་ཟླ་བ་ཉ་བ་ཤར་གྱུར་པ། །དེ་ཚེ་སེམས་ཀྱི་རྒྱལ་པོ་ཀུན་ཏུ་ཉལ། །དགའ་དང་སྙིང་རྗེའི་ཌ་མ་རུ་ཡི་སྒྲ། །འཕགས་པ་ལྷ་ཡི་དམིགས་པ་མེད་པར་གསལ། །ཞེས་དང༌། ཞི་བ་ལྷས། ཟབ་མོའི་ཆོས་མཐོང་ནས་ནི་ལམ་ངན་པ། །མུན་པའི་ལམ་ལ་ཅི་ཡང་མཐོང་བ་མེད། །གང་ཚེ་ནམ་མཁའི་རྩེ་མོར་མེ་ཏོག་རྒྱས། །ཤཱནྟིས་སྨྲས་པ་དེ་ཚེ་འཁྲུལ་པ་ཆད། །ཅེས་དང༌། ལྟ་ཞིང་ལྟ་བས་ནམ་ལངས་ཀྱང༌། །ཤཱནྟི་སྒྲོན་མེས་ལམ་འཚོལ་ལོ། །ཞེས་དང༌། ནག་པོ་པས། མེ་ཏོག་ལྔ་བྱུང་དེ་རུ་ཐིམ། །དགའ་བའི་སེམས་ཉིད་ནམ་མཁར་འབྱིན། །ཞེས་དང༌། སློབ་དཔོན་དཔེ་མེད་མཚོས། དྲི་མ་མེད་པའི་ནམ་མཁའ་གང་ལ་སྤྲུལ་པའི་མིག་ཕྱེ་ལ། །ཐུགས་རྗེ་ཆེན་པོ་རྒྱས་པ་བརླན་པ་བསམ་པའི་རྟེན་པ་ལས། །ཡོད་དང་མེད་དང་དངོས་པོ་དངོས་མེད་འབྱེད་པ་བྲལ། །སྟོང་པ་ཉིད་ཀྱི་རྗེས་འགྲོ་དུ་སོགས་མ་ལུས་གློ་བུར་ཤར། །ཞེས་སོགས་རྒྱ་ཆེར་གསུངས་པ་ཡིན་ནོ། །ལོངས་སྤྱོད་རྫོགས་པའི་སྐུ་ནི་ས་བཅུའི་བྱང་ཆུབ་སེམས་དཔའ་ཁོ་ན་ལ་སྣང་བ་ཡིན་ན་གནས་སྐབས་འདིར་ཇི་ལྟར་མཐོང་ཞེ་ན། རྒྱུད་ལས། ལོངས་སྤྱོད་རྫོགས་པའི་གཟུགས་ཅན་རྣམས་དང་མཁའ་ལ་རྒྱལ་བའི་སྲས་སོགས་ཆོས་སྐུ་ཡི༑ ཞེས་གསུངས་པའི་ཕྱིར། གནས་གཙང་མའི་གནས་ན་བཞུགས་པའི་སངས་རྒྱས་ཀྱི་སྐུ་ལ་ལོངས་སྤྱོད་རྫོགས་པའི་སྐུ་ཞེས་བྱ་ཞིང༌། དེ་འདིར་མཐོང་བ་ཡིན་ལ། ལོངས་སྤྱོད་པ་ཆེན་པོ་ནི་འདིར་ཆོས་སྐུའི་མིང་དུ་བཤད་པར་མངོན་ནོ། །རྣམ་པ་གཅིག་ཏུ་ན་ཐིག་ལེའི་དབུས་སུ་མཐོང་བའི་སྐུ་གང་ཡིན་པ་དེ་དག་ལ་སྤྲུལ་སྐུ་ཞེས་བྱ་ཞིང༌། སྣ་ཚོགས་པའི་སྒྲ་སྐད་མང་པོ་སྣང་བ་ལ་ལོངས་སྤྱོད་རྫོགས་པའི་སྐུ་ཞེས་བྱའོ། །ཞེས་སྦྱོར་དྲུག་པའི་བླ་མ་གོང་མ་རྣམས་ཀྱིས་བཤད་ཅིང༌། འདིར་རང་ལུགས་ནི། རིག་པ་ཚད་ཕེབས་སྣང་བ་ཡིས། །ལོངས་སྤྱོད་རྫོགས་པའི་སྐུ་ངོས་ཟིན། །ཞེས་པས་རིག་པ་ཚད་ཕེབས་ཀྱི་རྣལ་འབྱོར་པ་དེ་གར་གནས་པའི་ཡུལ་དེ་ལོངས་སྐུའི་ཞིང་ཁམས་དང༌། འཁོར་རྣམས་ལོངས་སྐུའི་འཁོར་དུ་བཞག་པ་སོགས་ཡོད་ཀྱང༌། རིག་པ་ཚད་ལ་མ་ཕེབས་གོང་གི་སྣང་བ་རྣམས་ལ་ལོངས་སྐུའི་ཞིང་དུ་མ་བཤད་ཅིང༌། རིག་པ་ཚད་ལ་ཕེབས་པའི་རྣལ་འབྱོར་པ་དེ་རང་གི་བློ་ངོ་ན་རང་གནས་པའི་ཡུལ་ལོངས་སྐུའི་ཞིང་ཁམས་དང་འཁོར་རྣམས་ཀྱང་དེ་ལྟར་ཡིན་མོད། གཞན་གྱི་བློ་ངོ་ན་དེ་ལྟར་མེད་དོ། །དེས་ན་རང་སྣང་ཆོས་ཉིད་ཀྱི་རོལ་པ་ཡིན་པའི་ཕྱིར་བཞག་པ་སྟེ། དེ་ལྟར་འཆར་བའི་གནད་ཀྱང༌། མདོ་ལས། དེ་བཞིན་གཤེགས་པ་རྣམས་བྱུང་ཡང་རུང༌། མ་བྱུང་ཡང་རུང༌། སེམས་ཅན་ཐམས་ཅད་ནི་རྟག་ཏུ་དེ་བཞིན་གཤེགས་པའི་སྙིང་པོ་ཅན་ནོ། །ཞེས་དང༌། དེ་ལྟར་ཡིན་པའི་སྒྲུབ་བྱེད། རྒྱུད་བླ་མར། རྫོགས་སངས་སྐུ་ནི་འཕྲོ་ཕྱིར་དང༌། །དེ་བཞིན་ཉིད་དབྱེར་མེད་ཕྱིར་དང༌། །རིགས་ཡོད་ཕྱིར་ན་ལུས་ཅན་ཀུན༑ ༑རྟག་ཏུ་སངས་རྒྱས་སྙིང་པོ་ཅན། །ཞེས་རྒྱུ་མཚན་གསུམ་གྱི་སྒོ་ནས་གསལ་བར་བསྟན་ཞིང༌། དེ་ཉིད་ཆུ་ཁམས་གསེར་དང་ནམ་མཁའ་སོགས་ཀྱི་དཔེས་རང་བཞིན་གདོད་ནས་དག་པར་གསུངས་པ་བཞིན། སྔགས་སུའང༌། དུས་འཁོར་ལས། ལུས་ལས་མ་རྟོགས་གང་ཞིག་ཁྱབ་བྱེད་ཐར་པ་སྟེར་བའི་སངས་རྒྱས་འགའ་ཡང་ཡོད་མ་ཡིན། །སེམས་ཅན་རྣམས་ནི་སངས་རྒྱས་ཡིན་ཏེ་སངས་རྒྱས་ཆེན་པོ་གཞན་འདིར་འཇིག་རྟེན་ཁམས་ན་ཡོད་མ་ཡིན། །ཅེས་དང༌། གུར་ལས། རིན་ཆེན་སེམས་ལས་ཕྱིར་གྱུར་པའི། །སངས་རྒྱས་མེད་ཅིང་སེམས་ཅན་མེད། །ཅེས་དང༌། བརྟག་གཉིས། འདི་ནི་ཡེ་ཤེས་ཆེན་པོ་ཉིད། །ཐམས་ཅད་ལུས་ལ་རྣམ་པར་གནས། །གཉིས་དང་གཉིས་སུ་མེད་པའི་ཚུལ། །དངོས་དང་དངོས་མེད་བདག་ཉིད་གཙོ། །བརྟན་དང་གཡོ་བ་ཁྱབ་གནས་པ། །སྒྱུ་མའི་གཟུགས་ཅན་ཉིད་དུ་གནས༑ ༑ཞེས་དང༌། སམྦྷུ་ཊི་ལས། རང་གི་ལུས་ལ་སངས་རྒྱས་བཞུགས། །གཞན་དུ་གང་ལའང་སངས་རྒྱས་མེད། །མི་ཤེས་མུན་པས་སྒྲིབ་པ་རྣམས། །ལུས་ལས་གཞན་དུ་སངས་རྒྱས་འདོད། །རྟོག་པ་ཐམས་ཅད་རྣམ་སྤངས་པའི། །ཡེ་ཤེས་ཆེན་པོ་ལུས་ལ་གནས། །ཞེས་དང༌། རྡོ་རྗེ་མེ་ལོང་གི་རྒྱུད་ལས། ལུས་ཅན་སྙིང་ལ་གང་གནས་པ། །རང་བྱུང་ཟག་མེད་ཡེ་ཤེས་གཟུགས། །མི་ཤིགས་ཐིག་ལེ་བདེ་ཆེན་པོ། །ནམ་མཁའ་ལྟ་བུར་ཀུན་ཁྱབ་པ༑ ༑མི་གནས་ཆོས་སྐུའི་རང་བཞིན་ཡིན། །ཞེས་སོགས་གསར་རྙིང་གི་རྒྱུད་སྡེ་ཀུན་ནས་ལུས་ལ་ཡེ་ཤེས་ཆེན་པོ་གནས་པར་གསུངས་པ་ལ་དགོངས་པ་མཐུན་པས། དེ་ལྟར་ཡོད་པའི་གནད་ཀྱིས་སྒོ་གསུམ་གྱི་གནད་གཏེམ་པ་སོགས་ཐབས་ཟབ་མོས་ནང་གསལ་སྐུ་གསུམ་འདུ་འབྲལ་མེད་པའི་ཆོས་ཉིད་ཀྱི་རང་གདངས་ཕྱིར་གསལ་དུ་སྣང་བ་ཡིན་ཏེ། བརྟག་གཉིས་ལས། སེམས་ཅན་རྣམས་ནི་སངས་རྒྱས་ཉིད་དེ་མཚན་སུམ་ཅུ་རྩ་གཉིས་དང་ལྡན་པ་ཡང་སེམས་ཅན་ཐམས་ཅད་ཀྱི་ནང་ནས་འཆར་རོ། །ཞེས་དང༌། དེ་ལྟར་འཆར་གཞི་ཆོས་ཉིད་དང་དེ་ལས་འཆར་བའི་འོད་གདངས་གང་ལ་འཆར་བ་ལམ་པའི་སྐྱེ་མཆེད་ལ་སོགས་པའང་གདོད་ནས་རང་བཞིན་གྱིས་དག་པ་ཡིན་གྱི། གཟོད་གསར་དུ་དག་པར་བྱེད་དགོས་པ་ནི་མ་ཡིན་ཏེ། རྒྱུད་དེ་ཉིད་ལས། རང་རིག་བདག་ཉིད་དག་པ་ཉིད། །དག་པ་གཞན་གྱིས་རྣམ་གྲོལ་མིན། །ཞེས་དང༌། དེའི་འགྲེལ་པར། ཆོས་ཕུང་པོ་ཁམས་སྐྱེ་མཆེད་ལ་སོགས་པ་རྣམས་དངོས་པོ་ལ་གྲུབ་པར་གནས་པ་ཞིག་ལུས་ངག་ཡིད་གསུམ་གྱི་འབད་རྩོལ་གྱིས་དག་པར་བྱས་པ་མ་ཡིན། འོ་ན་ལུས་ངག་ཡིད་གསུམ་གྱི་འབད་རྩོལ་ལ་བརྟེན་ནས་ལམ་ཉམས་སུ་བླངས་པས་ཆོས་ཉིད་ཀྱི་དོན་མཐོང་བ་དེ་འབད་རྩོལ་གྱིས་དག་པར་བྱས་པ་མ་ཡིན་ནམ་ཞེ་ན། འབད་རྩོལ་གྱིས་ཆོས་ཉིད་ཀྱི་དོན་མཐོང་བའི་ཚེ་ན་ཡང་གཞི་ལ་སྔར་མི་གནས་པ་ཞིག་མཐོང་བ་མ་ཡིན། གཞི་ལ་གནས་པའི་དོན་གསལ་བར་བྱས་པ་ཙམ་ཡིན་གྱི༑ དེས་ན་གཞི་ལ་སྔར་མ་དག་པ་ཞིག་དག་པར་བྱས་པ་མ་ཡིན་ཏེ། དཔེར་ན་བུམ་པའི་ནང་ན་གནས་པའི་མར་མེ་དེ་བུམ་པ་བཅག་པ་ལ་བརྟེན་ནས་གསལ་བར་བྱས་པ་ཡིན་གྱི། སྔར་མི་གནས་པ་ཞིག་གསལ་བར་བྱས་པ་མ་ཡིན་པ་བཞིན་ནོ། །ཞེས་གསུངས། དེས་ན་སེམས་ཅན་ཐམས་ཅད་ཀྱི་སེམས་ཀྱི་ཆོས་ཉིད་བདེ་བར་གཤེགས་པའི་སྙིང་པོ་ལ་ནི་ཟག་མེད་ཀྱི་ཡོན་ཏན་ཐམས་ཅད་རང་ཆས་སུ་ཡོད་པའི་གནད་ཀྱིས། འདིར་ཐབས་ལ་མཁས་པས་ད་ལྟ་སོ་སྐྱེའི་ས་ནས་མངོན་དུ་བྱེད་ནུས་པ་ནི་རང་བཞིན་རྫོགས་པ་ཆེན་པོའི་ལམ་གྱི་ཁྱད་ཆོས་ཐུན་མིན་ཏེ། འདི་ལ་ཞིབ་ཏུ་དབྱེ་ན་སྔར་སྦྱོར་དྲུག་གི་རྟགས་ཚད་སོགས་ལས་འཕགས་ཆོས་ཐུན་མིན་བསམ་གྱིས་མི་ཁྱབ་པ་ཡོད་པ་ནི། ཀུན་མཁྱེན་ཆོས་ཀྱི་རྒྱལ་པོ་དྲི་མེད་འོད་ཟེར་སོགས་སྔ་འགྱུར་མཁས་གྲུབ་རིམ་བྱོན་གྱི་གསུངས་དང༌། ཁྱད་པར་ཀུན་མཁྱེན་བླ་མ་འཇམ་དཔལ་དགྱེས་པའི་ཞལ་སྔ་ནས་བསྩལ་པའི་གཉུག་སེམས་ཀྱི་སྐོར་སོགས་སུ་གསལ་བ་བཞིན་ཤེས་པར་བྱ་དགོས་སོ། །དེས་ན་སེམས་ཅན་ཐམས་ཅད་རིགས་གཅིག་དང་ཐེག་པ་གཅིག་པར་ཀླུ་སྒྲུབ་ཡབ་སྲས་སོགས་ཀྱིས་སེང་གེའི་སྒྲ་བསྒྲགས་པ་བཞིན་ཡིན་པས་མཐོང་བའི་གང་ཟག་ལ་མ་དག་པའི་སྐྱོན་མ་མཆིས་ཤིང༌། མཐོང་བའི་ཞིང་ཁམས་ཀྱང་ཆོས་ཉིད་ཀྱི་རང་གདངས་རྩོལ་མེད་དུ་རང་ལ་རང་སྣང་བ་ལས་གཞན་སྣང་གིས་མ་བསྡུས་ཤིང༌། འཁྲུལ་པའི་བསླད་མ་ཞུགས་པར་ཟག་མེད་འདུས་མ་བྱས་ཆོས་ཉིད་ཀྱི་རང་གདངས་དངོས་ཡིན་པས་ཞིང་ཁམས་རང་གི་ངོ་བོ་མ་དག་པའི་སྐྱོན་མེད། མཐར་ཆོས་ཉིད་ཟད་པའི་དུས་སུ་སྣང་བ་ཐམས་ཅད་དབྱིངས་སུ་སྡུད་དགོས་པའི་གནད་ཀྱང༌། མདོ་སོགས་ལས་ཤིང་ལས་བྱུང་བའི་མེས་ཤིང་རང་ཉིད་བསྲེག་སྟེ་ཞི་བའི་དཔེས་བསྟན་པ་དང༌། རྒྱུད་བླ་མར། སྤང་ཕྱིར་བསླུ་བའི་ཆོས་ཅན་ཕྱིར། །ཞེས་དང༌། དེའི་འགྲེལ་པར། ལམ་བདེན་ཐམས་ཅད་འདུས་བྱས། འདུས་བྱས་ཐམས་ཅད་བསླུ་བའི་ཆོས་ཅན་དུ་གསུངས་པ་བཞིན། སློབ་ལམ་གྱི་རྟོག་པ་ཟག་མེད་གསར་ཐོབ་ཀྱི་ཆ་རྣམས་མཐར་འགགས་ནས་དོན་དམ་པའི་ཆོས་སྐུ་མངོན་དུ་མཛད་དགོས་པའང༌། འཇུག་པར། སེམས་འགགས་པ་སྟེ་སྐུ་ཡི་མངོན་སུམ་མཛད། །ཅེས་གསུངས་པ་བཞིན། སྣང་བཞིའི་འཆར་ཆ་འདི་ཐམས་ཅད་ལམ་པའི་ལམ་སྣང་ཡིན་པའི་ཕྱིར་མ་དག་རླུང་སེམས་ཀྱི་ཆའང་ཅི་རིགས་འདྲེས་པས་འཕེལ་འགྲིབ་ལྟར་སྣང་བའི་མཐར་ཀུན་རྫོབ་ཆོས་ཅན་གྱི་སྣང་བ་ཐམས་ཅད་ཆོས་ཉིད་དུ་དོན་དམ་འདུས་མ་བྱས་ཀྱི་དབྱིངས་སུ་འགགས་པའང་ཐིམ་ནས་དེ་ཕྱིན་རྟེན་ནས་ལྟོས་པ་ཙམ་གྱི་ཐ་སྙད་ལས་ཀྱང་འདས་པའི་སངས་རྒྱས་བདེ་ཆེན་རྡོ་རྗེའི་སྐུ་མངོན་དུ་མཛད་པ་ཡིན་ཏེ། དུས་འཁོར་ལས་ཀྱང༌། གང་ལས་སྲིད་པ་གསུམ་པོ་དུ་གྱུར་མི་ཡི་བདག་པོ་སླར་ཡང་གང་དུ་ཐིམ་པའོ། །ཞེས་གསུངས། དེའི་ཚེ་ན་ཆོས་དབྱིངས་རང་སྣང་གི་སྐུ་དང་ཞིང་ཁམས་སོགས་ནི་འགགས་པ་མ་ཡིན་ཏེ་ཆོས་ཀྱི་དབྱིངས་དང་མཉམ་པའི་ཞིང་སྐུའི་བཀོད་པ་མི་ཟད་རྒྱན་འཁོར་ལྔའི་བཀོད་པས་འཁོར་བ་མ་སྟོང་གི་བར་གདུལ་བྱའི་དོན་མཛད་པ་ཡིན་ཏེ། དེ་ལྟ་བུའི་ཡོན་ཏན་གྱི་ཆོས་རྣམས་ཀྱང་རིགས་ཁམས་སྙིང་པོའི་དྲི་མ་བྲལ་སྟོབས་ཀྱིས་མངོན་དུ་གྱུར་པ་ལས་རྒྱུ་རྐྱེན་གྱི་རྩོལ་བས་གསར་དུ་སྒྲུབ་པ་ནི་མིན་ནོ། །དེས་ན་ལམ་པའི་དུ་སོགས་ཀྱི་རྟགས་སྣང་འདི་ལ་སློབ་དཔོན་དུས་ཞབས་པས་ཀྱང་ལོངས་སྐུའི་ཞིང་ཁམས་མཐོང་བ་ཡིན་པར་བཤད་དེ། དཀར་དང་སེར་དང་དམར་དང་ལྗང༌། །མཐིང་ཁ་སངས་རྒྱས་འོད་རྣམས་འཆར། །འོད་སྐོར་འོག་མིན་ཞིང་ཁམས་མཐོང༌། །དེ་ནས་གཟུགས་བརྙན་ཡུལ་མེད་པས། །ལོངས་སྤྱོད་རྫོགས་སྐུ་དུ་མ་མཐོང༌། །ཞེས་སོ། །རིག་པ་ལུ་གུ་རྒྱུད་མིག་བཙུམ་ན་མི་གསལ། ཉི་མ་མེད་ན་མི་གསལ། ཡུལ་རྐྱེན་མེད་ན་མི་གསལ་སྙམ་པ་ནི་མ་ངེས་པ་ཆེན་པོ་སྟེ་རང་ཉིད་རྡོ་རྗེ་རྩེ་མོའི་ལམ་ལ་ཞལ་འདྲིས་ཆེ་བའི་རྣམ་དཔྱོད་བསྟན་པ་ཙམ་དུ་ཟད་དོ། །དུ་སོགས་ཀྱི་རྟགས་ལ་ཏིང་ངེ་འཛིན་མཆོག་ཏུ་ཡང་མི་འཛིན་ཉམས་ཀྱི་ཤུན་པ་ཡིན་པས་དོར་ནས་གྲོལ་བ་ཐོབ་པར་བཞེད་ཅེས་པའང་མ་ཡིན་ཏེ། རྒྱ་བོད་གཉིས་སུ་བྱོན་པའི་དུས་འཁོར་གྱི་མཁས་གྲུབ་ཐམས་ཅད་ཀྱིས་རྣམ་ཀུན་མཆོག་ལྡན་གྱི་སྟོང་ཉིད་ཅེས་གཅེས་སྤྲས་སུ་མཛད་ཅིང༌། ཡེ་ཤེས་དེ་ལ་གཞོམ་གཞིག་མེད་པས་ན། ཇི་ལྟར་བུམ་པ་ཞིག་གྱུར་ཀྱང༌། །ནམ་མཁའ་ལ་ནི་འཇིག་པ་མེད། །དེ་བཞིན་སེམས་ནི་ཞིག་གྱུར་ཀྱང༌། །ཡེ་ཤེས་ལ་ནི་འཇིག་པ་མེད། །ཅེས་དང༌། དབང་མདོར་བསྟན་དུ། ཇི་ལྟར་ཟངས་ཀྱི་དྲི་མ་ནི། །བཅུད་ཀྱི་སྦྱོར་བས་ཉམས་པར་འགྱུར། །དེ་ཡི་ཡེ་ཤེས་ཉིད་ཉམས་མེད། །དྲི་མེད་ཉིད་ནི་ཡང་དག་གནས། །ཞེས་གསེར་འགྱུར་གྱི་རྩི་ལ་དཔེ་མཛད་དེ་ཡང་དག་པའི་ཡེ་ཤེས་ཉམས་པ་མེད་པར་གསུངས་པ་ཡིན་ནོ། །གཞན་ཡང་ཐོས་གྲོལ་དང་བཏགས་གྲོལ་སོགས་རྒྱལ་བའི་ཐབས་མཁས་ཀྱི་སྒོ་ཟབ་མོ་རྣམས་ནི་ཕྱོགས་མཚུངས་པར་གསར་རྙིང་གཉིས་ཀའི་ཕྱོགས་སུ་ཡོད་དེ། སངས་རྒྱས་ཀྱི་མཚན་དང་གཟུངས་སྔགས་ཁྱད་པར་ཅན་སོགས་ཐོས་གྲོལ། སོ་སོར་འབྲང་མའི་འཁོར་ལོ་དང་ཇོ་བོའི་གྲོང་ཁྱེར་སྒྲོལ་འཁོར་སོགས་བཏགས་གྲོལ་དང༌། བདེ་མཆོག་སྡོམ་འབྱུང་ལས། དེ་ཟོས་པ་ཙམ་གྱིས་དུས་གསུམ་གྱི་ཡེ་ཤེས་ཅན་དུ་འགྱུར་རོ། །ཞེས་དང༌། བརྟག་གཉིས་ལས། དེ་ནི་ཟོས་པ་ཙམ་གྱིས་ནི། །སྐད་ཅིག་མཁའ་སྤྱོད་ཉིད་ལ་སྤྱོད། །ཅེས་གསུངས་པས་མཚོན་རྒྱུད་སྡེ་དུ་མ་ནས་སྐྱེ་བདུན་གྱི་ཕན་ཡོན་དང་ཤ་རིལ་སྒྲུབ་ཚུལ་གསུངས་པ་སོགས་མྱོང་གྲོལ། ཨུཥྞི་ཥས་བསྔགས་པའི་སྤོས་བདུག་དང་བསྔགས་བྱེ་སོགས་ཚོར་གྲོལ་དང་རེག་གྲོལ་སོགས་ཀྱི་མཚོན་དེ་དག་གསར་མ་ལ་གྲགས་པ་དང༌། མདོ་ལས། འཇམ་དཔལ་འབྱུང་བ་བཞི་ནི་ནམ་མཁའི་གཏེར་ལས་འབྱུང་གི༑ དེ་བཞིན་དུ་ཆོས་ཐམས་ཅད་རྒྱལ་བའི་ཐུགས་གཏེར་ལས་འབྱུང་བས་གཏེར་གྱི་དོན་ལ་སྤྱོད་ཤེས་པར་བྱོས་ཤིགཅེས་དང༌། ཀླུའི་རྒྱལ་པོས་ཞུས་པའི་མདོ་ལས། དཀོན་མཆོག་གསུམ་གྱི་གདུང་མི་ཆད་བའི་གཏེར་ཆེན་པོ་མི་ཟད་པ་དང༌། ཆོས་རྟོགས་པ་ཆེན་པོ་ཚད་མེད་པའི་གཏེར་ཆེན་པོ་མི་ཟད་པ་དང༌། སེམས་ཅན་མགུ་བར་བྱེད་པའི་གཏེར་ཆེན་པོ་མི་ཟད་པ་དང༌། ནམ་མཁའ་དང་མཉམ་པའི་གཏེར་ཆེན་པོ་མི་ཟད་པ་སྟེ། བཞི་པོ་དེ་དག་ནི་གཏེར་ཆེན་པོ་མི་ཟད་པ་ཡིན་ནོ། །ཞེས་པས་གཏེར་གྱི་ངོ་བོའམ་རང་བཞིན་ཙམ་བསྟན་ནས༑ ད་ལྟར་གྱི་སངས་རྒྱས་མངོན་དུ་བཞུགས་པའི་ཏིང་ངེ་འཛིན་གྱི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་བཞི་སྟོང་དུ་ཏིང་ངེ་འཛིན་འདི་འཛམ་བུ་གླིང་དུ་སྤྱོད་པར་འགྱུར་རོ། །རྒྱས་པར་བྱེད་པར་འགྱུར་རོ། །དེའི་འོག་ཏུ་ས་ཡི་ཁུང་དུ་སོང་བར་འགྱུར་རོ། །ཡང་དེ་ལོ་ལྔ་བརྒྱ་པ་ཐ་མ་ཕྱི་མའི་དུས་ཕྱི་མའི་ཚེ་ལྔ་བརྒྱ་པ་ཐ་མར་གྱུར་པ། དམ་པའི་ཆོས་འཇིག་པར་འགྱུར་བ། དགེ་སྦྱོང་འཇིག་པར་གྱུར་པ། དམ་པའི་ཆོས་སྤང་བར་གྱུར་པ། སེམས་ཅན་འཇིག་པར་གྱུར་པ། རྒྱལ་སྲིད་འཁྲུགས་པར་གྱུར་པ། ཚུལ་ཁྲིམས་དང་ལྡན་པ་ཕྱོགས་དམས་པའི་དུས་ལ་བབ་པ། ཚུལ་ཁྲིམས་འཆལ་བའི་ཕྱོགས་འཕེལ་བའི་དུས་ལ་བབ་པ། དམ་པའི་ཆོས་ཕྱོགས་དམས་པའི་དུས་ལ་བབ་པ། དམ་པ་མ་ཡིན་པའི་ཕྱོགས་ཀྱི་ཆོས་འཕེལ་བའི་དུས་ལ་བབ་པ། ཟད་པའི་དུས་ལ་བབ་པ་ན། སེམས་ཅན་གང་མདོ་སྡེ་འདི་ལྟ་བུ་ཐོས་པར་འགྱུར་བའི་ཕྱིར་དགེ་བའི་རྩ་བ་འབར་བ། སྔོན་གྱི་རྒྱལ་བ་ལ་བྱ་བ་བྱས་པ། དགེ་བའི་རྩ་བ་བསྐྱེད་པ། དགེ་བའི་རྩ་བ་སྨིན་པ། ས་བོན་བཏབ་པའི་སེམས་ཅན་རྣམས་ནི་ཉུང་ཟད་ཅིག་འབྱུང་སྟེ། སེམས་ཅན་འདི་ལྟ་བུ་དག་གི་དོན་དུ་འདི་ལྟ་སྟེ་སངས་རྒྱས་ཀྱི་མཐུས་ཏིང་ངེ་འཛིན་འདི་ས་ཡི་ཁུང་ནས་ཐོན་ཏེ་འཛམ་བུ་གླིང་དུ་སྤྱོད་པར་འགྱུར་རོ། །རྒྱས་པར་བྱེད་པར་འགྱུར་རོ། །ཅེས་དང༌། ང་ནི་ཕྱི་དུས་མྱ་ངན་འདས་པའི་ཚེ༑ ༑སྐུ་གདུང་ཐམས་ཅད་རྒྱས་པར་བྱེད་གྱུར་ནས། །སངས་རྒྱས་བྱང་ཆུབ་འདི་དག་ལེགས་བཟུང་སྟེ། །ཡི་གེར་བྲིས་ཏེ་སྒྲོམ་དུ་བཅུག་ནས་ཀྱང༌། །མཆོད་རྟེན་ས་དང་བྲག་དང་རི་དག་དང༌། །ལྷ་དང་དེ་བཞིན་ཀླུ་ཡི་ལག་དག་ཏུ། །མདོ་སྡེ་བཞག་པར་བྱས་ནས་དེ་དག་རྣམས༑ ༑ལྷ་ཡི་བརྟུལ་ཞུགས་འདྲ་བར་བྱ་ཕྱིར་འགྲོ། །དེ་དག་ཕྱི་མའི་དུས་ཚེ་སོ་སོའི་རིགས༑ ༑ཐམས་ཅད་བོར་ནས་སླད་དུ་བབ་གྱུར་ནས། །སངས་རྒྱས་བྱང་ཆུབ་འདི་དག་ལེགས་བཟུང་སྟེ། །བསམ་པ་ཇི་བཞིན་དུ་ནི་བྱེད་པར་འགྱུར། །དེ་དག་ཆོས་འདི་འདོད་པས་ཡུལ་ཡུལ་དུ། །དོང་ཞིང་མདོ་སྡེ་བཟང་པོ་འདི་རྙེད་འགྱུར། །རྙེད་ནས་ཡིད་ནི་མཆོག་ཏུ་དགའ་གྱུར་པས། །རྟེན་པ་མེད་པར་སྐྱེ་བོ་མང་ལ་གཏོང༌། །ཞེས་དང༌། དགེ་སློང་བརྒྱད་དང་དེ་བཞིན་བྱང་ཕྱོགས་སུ། །ཡོངས་སུ་ལེན་ཞིང་ཆོས་འཛིན་དགའ་བ་དག །ཆོས་འདོད་འཇིག་རྟེན་ཕན་ཞིང་བརྩེ་ལྡན་དག །ལེན་པའི་ཕྱིར་ནི་མང་པོ་འབྱུང་བར་འགྱུར། །ཞེས་དང༌༑ བསོད་ནམས་ཐམས་ཅད་སྡུད་པའི་མདོ་ལས། དྲི་མ་མེད་པའི་གཟི་བརྗིད། རྣམ་གྲངས་དེས་ཀྱང༌། ཁྱོད་ཀྱིས་ཆོས་འདོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ནི། ནམ་ཡང་དེ་བཞིན་གཤེགས་པ་མྱ་ངན་ལས་འདའ་བར་མི་འགྱུར་ལ། དམ་པའི་ཆོས་ཀྱང་ནུབ་པར་མི་འགྱུར་བ་དེ་ལྟར་རིགས་པར་བྱའོ། །དེ་ཅིའི་ཕྱིར་ཞེ་ན། དྲི་མ་མེད་པའི་གཟི་བརྗིད། ཆོས་འདོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བསམ་པ་ཕུན་སུམ་ཚོགས་པ་གུས་པ་དང་བཅས་པ་རྣམས་ནི་འཇིག་རྟེན་གྱི་ཁམས་གཞན་ན་འདུག་ཀྱང༌། སངས་རྒྱས་བཅོམ་ལྡན་འདས་རྣམས་ཞལ་སྟོན་པར་མཛད་ཅིང་ཆོས་ཀྱང་ཐོས་པར་མཛད་དོ། །དྲི་མ་མེད་པའི་གཟི་བརྗིད། ཆོས་འདོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཆོས་ཀྱི་གཏེར། རི་དང༌། རི་སུལ་དང༌། ཤིང་གི་ནང་དུ་བཅུག་པ་དག་ཡོད་དེ། གཟུངས་དང་ཆོས་ཀྱི་སྒོ་མཐའ་ཡས་པ་གླེགས་བམ་དུ་བྱས་པ་འོང་བར་འགྱུར་རོ། །དྲི་མ་མེད་པའི་གཟི་བརྗིད། ཆོས་འདོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ནི་སྔོན་སངས་རྒྱས་མཐོང་བའི་ལྷ་རྣམས་སྤོབས་པ་སྒྲུབ་པར་བྱེད་དོ། །ཞེས་དང༌། དེ་བཞིན་དུ། སངས་རྒྱས་དང་ལྷ་རྣམས་ཀྱིས་ཚེ་དང༌། སྟོབས་སྒྲུབ་པ་དང༌། དེ་དག་གིས་བྱིན་གྱིས་བརླབས་ཀྱིས་བདག་ཇི་འདོད་པའི་བར་དུ་འཚོ་ཞིང་རྒ་བ་དང་ནད་ཀྱང་སེལ་ལ། དྲན་པ་དང་རྟོགས་པ་དང༌། སྤོབས་པ་སྒྲུབ་པར་མཛད་ཅིང༌། ལྟ་བ་ངན་པ་སེལ་ལ། ཡང་དག་པའི་ལྟ་བ་སྒྲུབ་པར་མཛད་པ་དང༌། གཞན་གྱི་གནོད་པ་ཐམས་ཅད་མི་འབྱུང་བར་འགྱུར་རོ། །ཞེས་དང༌། གཞན་ཡང༌། བྱང་ཆུབ་སེམས་དཔའ་བསམ་པ་དག་པ་ནི་རང་གི་ཡིད་ཀྱིས་འདོད་པ་ཉིད་ལས་གདམས་ངག་དང་རྗེས་སུ་བསྟན་པ་ཐམས་ཅད་འབྱུང་ངོ༌། །ཞེས་དང༌། དོན་ལ་ངེས་པའི་གདེང་ཐོབ་ན། །སེམས་ལ་ཆོས་གཏེར་འབུམ་ཕྲག་བརྡོལ། །ཞེས་དང༌། ཞི་བྱེད་ཀྱི་རྒྱུད་ལས། ང་ཡིས་བསྟན་པའི་ཆོས་ཀྱི་གཞུང༌༑ ༑ཐུགས་ནས་ཐུགས་ཀྱི་གཏེར་དུ་སྦ། །ཡང་ན་ས་ཡི་སྙིང་པོར་བྱ། །ཅི་ཕྱིར་མུ་སྟེགས་ཅན་མགོ་རྒོད། །ངེས་དོན་དཀྲུགས་པར་འགྱུར་ཏ་རེ། །དེ་ཕྱིར་ཆུ་ཀླུང་རྒྱུན་མི་གཅོད༑ ༑ཅེས་དང༌། དཔལ་མཆོག་དང་པོའི་རྒྱུད་ལས། རྒྱུད་དང་རྒྱུད་ཀྱི་རྒྱལ་པོ་གང༌། །ཕྱག་ན་རྡོ་རྗེ་ཁྱོད་ཉིད་ཀྱིས། །གཏེར་ནས་གཏེར་དུ་ཕྱུང་སྟེ་བསྩལ། །ཅེས་གསུངས་པ་བཞིན༑ འཇམ་དཔལ་རྩ་རྒྱུད་ལས། དགེ་སློང་གྲགས་པས་བུམ་པ་བཟང་པོ་ཞིག་ལས་མདོ་སོགས་ཆོས་གང་འདོད་བཏོན་པ་དང༌། མཛངས་བླུན་ནས་ཁྱིམ་བདག་ཞིག་གི་ཀ་བ་ནས་བསྙེན་གནས་ཡན་ལག་བརྒྱད་པའི་དཔེ་ཕྱུང་བར་གསུངས་པ་དང༌། གཞན་ཡང་ཐེག་ཆེན་གྱི་མདོ་མང་པོ་ཐོ་གར་གྱི་ཡུལ་ནས་དགེ་སློང་ནིར་བན་རཀྟྀ་ཏས་ཕྱུང་བ་དང༌། ཀླུ་སྒྲུབ་ཀྱིས་འབུམ་རྒྱས་པ་ཀླུ་ཡུལ་ནས་སྤྱན་དྲངས་པ་དང༌། མངའ་བདག་མེ་ཏྲི་པས་མཆོད་རྟེན་གྱི་སེར་ཁ་ཞིག་ནས་རྒྱུད་བླ་དང་ཆོས་ཉིད་རྣམ་འབྱེད་བྱུང་བ་དང༌། ནུབ་ཕྱོགས་ཨོ་རྒྱན་གྱི་ཡུལ་ནས། ས་ར་ཧས་སངས་རྒྱས་ཐོད་པ། ཀླུ་སྒྲུབ་ཀྱིས་གདན་བཞི། ལ་ལི་ཏས་འཇིགས་བྱེད་རྟོག་པ་བདུན་པ། ཀུ་ཀུ་རི་བས་མ་ཧཱ་མ་ཡའི་སྐོར་སོགས་དང༌། དུར་ཁྲོད་དཔལ་གྱི་རྒྱུ་སྐར་རོལ་པ་ནས་ཕ་དམ་པས་ཞི་བྱེད་དྲངས་པ་སོགས་སོ་སོའི་ལོ་རྒྱུས་ཀྱིས་གསལ་བ་དང༌། བོད་དུ་མངའ་བདག་མར་པས་རྫོགས་རིམ་རླུང་སེམས་དབྱེར་མེད། རྡོ་རྗེ་གདན་པ་དང་བ་རི་ལོ་ཙཱ་བས་སེང་གདོང་མའི་སྒྲུབ་སྐོར། གཉེན་ལོ་ཙཱ་བས་ཀུ་རུ་ཀུལླེའི་སྐོར༑ ཇོ་བོ་རྗེས་ལྷ་སའི་དཀར་ཆགབླ་མ་ཞང་དང་ཇོ་གདན་དཀོན་མཆོག་གྲགས་ཀྱིས་ཕན་གནོད་ལས་ཚོགས་སྐོར་འགའ་ཞིག་དང༌། གཙང་པ་རྒྱ་རས་ཀྱིས་རོ་སྙོམས་སྐོར་དྲུག དུང་མཚོ་རས་པས་སེམས་ཁྲིད་ཡིད་བཞིན་ནོར་བུ། གཉལ་བ་ཉི་མ་ཤེས་རབ་ཀྱིས་རྣམ་སྲས་དང༌། ལྷ་བཙུན་བྱང་ཆུབ་འོད་ཀྱིས་པུ་ཏྲའི་སྒྲུབ་སྐོར། མ་ཅིག་གི་གཅོད་སྐོར་ཀུན་སྤངས་བརྩོན་འགྲུས་སེང་གེས་བཏོན་པ་དང༌། སྲས་རྒྱུད་ཀྱི་མགོན་ཁང་དུ་འདུལ་ནག་པ་དཔལ་ལྡན་བཟང་པོས་སྦས་པའི་ཆོས་རྒྱལ་གྱི་ལས་ཚོགས་འགའ་ཞིག་རྒྱུད་ཆེན་སངས་རྒྱས་རྒྱ་མཚོས་བཏོན་པར་གྲགས་པ་དང༌། ཁྱད་པར་དུ་རྗེ་བདག་ཉིད་ཆེན་པོས་ཀྱང་ཆོས་དུང་སོགས་རྫས་གཏེར་ཅི་རིགས་དང༌། ལྷག་པར་ལྷོ་བྲག་མཁན་ཆེན་བརྒྱུད་གསང་བདག་ལས་རྫོགས་པ་ཆེན་པོ་ཞུས་ལེན་བདུད་རྩིའི་སྨན་མཆོག་གསན་པ་དང༌། ས་ཆེན་གྱིས་བིརྺ་པ་ལས་ལམ་འབྲས་དང་འཇམ་དཔལ་ལས་ཞེན་པ་བཞི་བྲལ། ས་པཎ་གྱིས་དབྱིག་གཉེན་ལས༑ མཛོད་ཀྱི་བཤད་བཀའ་གསན་པ་སོགས་དང༌། རྒྱལ་མཆོག་ལྔ་པ་ཆེན་པོའི་རྒྱ་ཅན་ཉེར་ལྔ་སོགས་དག་སྣང་ཉེ་བརྒྱུད་དང༌། གཏེར་བརྒྱུད་ཀྱང་འཕགས་བོད་གསར་རྙིང་ཀུན་ལ་ཁྱད་མེད་ལྟ་བུར་བཞུགས་ཏེ། དེ་དག་གི་རྣམ་བཞག་ཕྱོགས་མཚོན་ནི་གཞན་དང་གཞན་དུ་བརྗོད་ཟིན་པས་འདིར་ཡི་གེས་འཇིགས་ལ། སྔོན་གྱི་མཁས་གྲུབ་ཆེན་པོ་སོག་བཟློག་པ་སོགས་ཀྱི་ལན་ཞིབ་རྒྱས་སུ་བཞུགས། ཕྱིས་ཀྱི་རྟོག་གེ་བ་འགའ་ཞིག་གི་སྔ་མའི་གཏམ་རྙིང་པ་རྗེས་བརྗོད་ཀྱི་ལད་མོ་བྱེད་པ་དང༌། མཁན་སློབ་ཆོས་གསུམ་གྱིས་བསྟན་ལ་བྱ་བ་མ་བྱས་པར། གླང་དར་མ་སྤྱན་རས་གཟིགས་ཡིན་པས་བསྟན་པའི་ག་དར་བྱས་ཚུལ་སོགས་བརྗོད་པར་ནི་སྙིང་པོས་དབེན་ཞིང་མཚང་བརྟོལ་སླ་བས་ལན་གྱི་ངལ་བས་ཅི་ཞིག་བྱ། སྔར་གསང་སྙིང་ལ་ལོག་པའི་སྐྱོན་བཞི་སོགས་སྨྲས་མོད། དེ་དག་ནི་བཅོམ་ལྡན་འདས་རལ་གྲིས་རྒྱ་དཔེ་རྙེད་པ་དང་ལོག་རྟོག་གི་སྐྱོན་བསལ་ཟིན་པས་དེང་སང་ཡོངས་གྲགས་སུ་གྱུར་པས་སྨོས་མ་དགོས། ཞིབ་པར་ནི་རྒྱུད་གཞུང་རང་རང་འཆད་པའི་སྐབས་ཐོབ་ཏུ་ཤེས་པར་བྱའོ། །
གསུམ་པ་རང་ལུགས་ཚད་མར་སྒྲུབ་ཅིང་ཆེ་བ་དྲུག་ལྡན་གྱི་སྒོ་ནས་བཤད་པ་ནི། ཀུན་མཁྱེན་བླ་མ་འཇམ་དཔལ་དགྱེས་པས་འདི་ལྟར་གསུངས་ཏེ། ད་ནི་རང་ལུགས་སྔ་འགྱུར་གྱི་ཆོས་དེ་རྣམ་དག་ཡིན་པའི་སྒྲུབ་བྱེད་འགོད་པ་ལ། གང་ཟག་དང༌། ལུང་དང༌། རིགས་པའི་དན་དཔང་གསུམ་ཡོད་དེ། དང་པོ་༼གང་ཟག།༽ནི།
སྔ་དུས་ཀྱི་པཎ་ཆེན་ལོ་ཙཱ་ཆོས་རྒྱལ་རྣམས་གདན་འཛོམས་དུས་སུ་བསྒྱུར་བ་འདི་དག་ནི། གང་ཟག་ཁྱད་པར་ཅན་དེ་དག་དན་དཔང་ཡོད་པས་ཡིད་ཆེས་སུ་རུང་བ་ཉིད་དེ། དེ་དུས་ཆོས་མིན་མི་སྤེལ་བར་ངེས་ཤིང༌། རྫུན་ཆོས་དར་བར་བྱར་མེད་པའི་བཀའ་བཙན་ཁུངས་བཙུན་གྱི་རྒྱུ་མཚན་ཡོད་པའི་ཕྱིར། དཔེར་ན་ཁྱོད་ཀྱིས་རྒྱ་གར་ནས་བྱུང་བ་ཙམ་གྱིས་ཆོས་རྣམ་དག་གི་ཁུངས་སུ་རུང་ན། རྒྱ་གར་ནས་བྱུང་ཚད་ཆོས་རྣམ་དག་ཡིན་པའི་རྒྱུ་མཚན་གཞན་མེད་དེ། འཕགས་ཡུལ་གྱི་པཎ་གྲུབ་ཚད་མ་ལས་བརྒྱུད་པ་ཉིད་རྒྱུ་མཚན་ཡིན་ཏེ། འཇིགས་བྱེད་དང༌། དུས་འཁོར་ལྟ་བུ་རྒྱ་གར་དུ་གསར་དུ་བྱུང་མོད། ལ་ལི་ཏ་དང༌། དུས་ཞབས་པ་སོགས་གང་ཟག་ཚད་མ་ལས་བརྒྱུད་པའི་ཕྱིར་རྒྱ་བོད་སུས་ཀྱང་ཐེ་ཚོམ་མི་ཟ་བ་བཞིན་ནོ། །གལ་ཏེ་གང་ཟག་ཚད་མས་མ་གྲུབ་ན། འཇིགས་བྱེད་ལ་ལི་ཏས་རྩོམ་པ་དང༌། དུས་འཁོར་དུས་ཞབས་པས་རྩོམ་པ་དང༌། འབུམ་རྒྱས་པ་ཀླུ་སྒྲུབ་ཀྱིས་རྩོམ་པ་སོགས་སུ་ཅིས་མི་འགྱུར་ཏེ་རྒྱུ་མཚན་མཚུངས་པས་འདི་འདྲའི་སྨྲ་ངན་དེ་ཁྱོད་ལ་སུས་བགོས་པ་ཡིན། རྒྱ་གར་བས་རྒྱུད་མི་རྩོམ་ལ་བོད་ཀྱིས་རྩོམ་པའི་ངེས་པ་ཡོད་ན་སྨྲོས་ཤིག ཁྱོད་ཕྱིར་རྒོལ་མཁན་པོ་ལ་སྨྲ་རྒྱུ་ཡོད་ན་སྨྲ་བའི་དུས་ཡིན་ཏེ། སྨྲ་ལྕེ་ནང་དུ་བསྡུ་བའི་དུས་མིན་མོད། སྨྲ་རྒྱུས་དབུལ་ན་སྨྲ་བཅད་ལས་འོས་མེད་དོ། །གཞན་ཡང་སངས་རྒྱས་འདས་ནས་ལོ་བདུན་བརྒྱ་ན་བདུད་སྡིག་ཅན་གྱིས་བཀའ་ལ་བསླད་གཞུག་ཚུལ་ལུང་བསྟན་པ་དང༌། དགེ་སློང་ལྷ་ཆེན་པོས། ཧུ་ལུ་ཧུ་ལུ་སོགས་རུང་བ་མ་ཡིན་པའི་གཞི་བཅུ་བསྒྲགས་པ་དང༌། བྲམ་ཟེ་རྒྱལ་བཤེས་ཀྱིས་གསུང་རབ་ཀྱི་གླེགས་བམ་བསྡུས་ནས་མེར་བསྲེགས་རྗེས། འདུལ་བ་གཞུང་བླ་མའི་དཔེ་བཙལ་ཀྱང་མ་རྙེད་ནས། ཁ་ཆེའི་ཡུལ་དུ་དགེ་སློང་ཞིག་གིས་གཞུང་བླ་མ་འདོན་ཏོ་ཞེས་ཐོས་ནས་དགེ་སློང་རྣམས་དེའི་དྲུང་དུ་ཕྱིན་པ་ན། དེས་སྨྲས་པ། ཅུང་ཟད་ཅིག་ནི་དྲན། ཅུང་ཟད་ཅིག་ནི་མི་དྲན་ནོ། །དེ་དག་གིས། ཇི་ལྟར་དྲན་པ་དེ་ཁོ་ན་བཞིན་ཐོན་ཅིགདེས་ཀྱང་དེ་ལྟར་ཁ་ཏོན་བྱས་ཏེ། ཕྱིས་ཚིག་དང་དོན་གྱི་སྒོ་ནས་རྣམ་པར་དཔྱད་དེ་སྦྱར་བར་བྱའོ་སྙམ་དུ་བསམ་ནས་བྲིས་པ་ལས། ཕྱིས་འཕྲལ་གྱི་བྱ་བས་རྣམ་པར་གཡེངས་ནས། དུས་རིང་མོ་ཞིག་གི་བར་དུ་ཇི་ལྟ་བ་བཞིན་མ་འགྲུབ་ཅིང་དགེ་སློང་གཞན་དག་ཀྱང་ཡུལ་གཞན་དུ་འདོན་པར་གྱུར་ཏེ། དེའི་ཕྱིར་བསྡུ་བའི་གཞི་ཉམས་པས། གཞུང་བླ་མ་འདི་ལ་འདོན་པ་ཡང་རྣམ་པ་དུ་མ་ལ། དོན་ཡང་རྣམ་པ་དུ་མ་སྟེ་དེའི་ཕྱིར་བཙུན་པ་ཡོན་ཏན་འོད་ཀྱིས་འདུལ་བའི་བཤད་པ་ལས་ཡང་དང་ཡང་དུ་ཞུས་པ་ལས་འདི་སྐད་འབྱུང་ངོ༌། །ཞེས་གསུངས་པ་དང༌། ཨ་བྷ་ཡས༑ ཐིག་ལེ་མང་ཉུང་ཡོད་པ་ཡིག་སྐྱོན་སོགས་རྒྱ་གར་ན་ཡང་ཡོད་པར་བཤད། རྒྱ་ལས་བྱུང་ཚད་ཆོས་རྣམ་དག་ཡིན་པར་བསྒྲུབ་པར་ག་ལ་ནུས་ཏེ། མུ་སྟེགས་པའི་གཞུང་ཐམས་ཅད་རྒྱ་གར་ནས་བྱུང་ཡང་སངས་རྒྱས་ཀྱི་བཀའ་དང༌། དེའི་དགོངས་འགྲེལ་དུ་མི་འདོད་པ་བཞིན་ནོ། །དེས་ན་རྒྱ་གར་གྱི་ཡུལ་ཕལ་ནས་བྱུང་བ་ཙམ་ཁུངས་སུ་བྱེད་པ་ལས། རྒྱ་གར་གྱི་པཎ་གྲུབ་ཀུན་གྱི་ནང་ན་ཉི་ཟླ་ལྟར་འཕགས་པའི་མཁན་སློབ་གཉིས་དང༌། བི་མ་མི་ཏྲ། སངས་རྒྱས་གསང་བ། ཛི་ན་མི་ཏྲ་སོགས་གང་ཟག་དམ་པ་འདི་རྣམས་དང༌། ས་བཅུའི་དབང་ཕྱུག་སྤྲུལ་པའི་སྐུ་བཻ་རོ་ཙ་ན་དང༌། སྐ་ཅོག་སོགས་ཀྱིས་བསྒྱུར་པ་ཉིད་ཁུངས་སུ་ཆེ་དགོས་ཏེ་རྒྱ་གར་རང་ནའང་དེ་ལས་ལྷག་པའི་སྒྲུབ་བྱེད་མེད་དོ། །གཞན་ཡང་རྒྱ་གར་ནས་མ་བྱུང་ཞེས་པའི་མཚང་རྐུབ་བརྟོལ་ཞིང་བྱུང་བའི་རྒྱུ་མཚན་ཡོད་དེ། གསང་སྙིང་རྨ་རིན་གྱིས་བརྩམས་པར་བསྒྲགས་ཀྱང༌། ཕྱིས་བསམ་ཡས་ནས་རྒྱ་དཔེ་ཁ་ཆེ་པཎ་ཆེན་གྱི་ཕྱག་ཏུ་བྱུང་བ། རྟ་སྟོན་གཟི་བརྗིད་ལ་བབས། དེ་ནས་ཤ་གད་ལོ་ཙཱ་ལ་བྱུང་བ། བཅོམ་ལྡན་འདས་རིག་པའི་རལ་གྲིས་བླངས་ཏེ་འགྱུར་བཅོས་དང་སྔར་མ་འགྱུར་བའི་ལེའུ་གཉིས་འགྱུར༑ གསང་སྙིང་སྒྲུབ་པ་རྒྱན་གྱི་མེ་ཏོག་ཅེས་པའི་བསྟན་བཅོས་ཀྱང་མཛད་དེ་དྲིལ་བསྒྲགས༑ རྒྱུད་ཕྱི་མ་ཐར་བ་ལོ་ཙཱ་བས་བསྒྱུར་པ་དང༌། བལ་པོ་བྷི་ཧ་ར་ནས་གློ་བོ་ལོ་ཙཱ་བ་དཔལ་ལྡན་བྱང་ཆུབ་ཀྱིས་རྙེད་པའི་རྒྱ་དཔེ་ལས། འབྲི་གུང་ལོ་ཙཱ་བ་མ་ཎི་ཀ་ཤྲཱི་ཛྙཱ་ནས་ཟུར་མཁར་དགའ་ལྡན་གླིང་དུ་བསྒྱུར་པ་དང༌། དེར་མ་ཟད་རྡོ་རྗེ་བཞད་པས་མཛད་པའི་གསང་འདུས་གྱི་འགྲེལ་པ་དང༌། འདུས་པ་ཕྱི་མའི་འགྲེལ་པ་སློབ་དཔོན་བི་ཤྭ་མི་ཏྲས་མཛད་པ་དང༌། བརྒྱ་བྱིན་སྡོང་པོས་མཛད་པའི་མཉམ་སྦྱོར་འགྲེལ་པ་སོགས་སུའང་གསང་སྙིང་གི་ལུང་མང་དུ་དྲངས། དེ་བཞིན་དུ་པདྨའི་ཐུགས་དམ་གཤིན་རྗེ་པྲ་ཁོག་སྣང་བའི་རྒྱུད་གནུབས་སངས་རྒྱས་ཡེ་ཤེས་ཀྱིས་བརྩམས་པར་བསྒྲགས་ཀྱང༌། རྒྱུད་དེ་སློབ་དཔོན་ཤནྟི་པས་སྤྱོད་རྒྱུད་དུ་བཀྲལ་ཅིང་དཔལ་འཛིན་གྱིས་བྱ་རྒྱུད་དུ་བཞེད་དེ་རྒྱ་དཔེའི་དངོས་པོས་ཁུངས་བརྟོལ། གཞན་ཡང་འགོས་ཀྱིས་རྒྱལ་བུ་སྤྲིན་གྱི་ཤུགས་ཅན་ལས་གཤིན་རྗེ་འཆར་ཁའི་རྒྱུད་སྒྲུབ་ཐབས་མདོས་གཞུང་སོགས་ཞུས་པ་འཆར་ཁ་འགོས་ལུགས་སུ་གྲགས་པ་དང༌། ཁ་ཐུན་སྐོར་རང་སློབ་རྔོག་ཁ་བ་ཅན་ལ་བརྒྱུད་པ་དེང་སང་གི་བར་དུ་ཡོད་པ་དང༌། ཡང་དག་མེ་གཅིག་ཐོད་ཅིག་སྐོར་པཎ་ཆེན་ཤཱཀྱ་ཤྲཱི་དང་ཁྲོ་ཕུ་ལོ་ཙཱས་བསྒྱུར། ས་སྐྱ་པཎྜི་ཏས་ཕུར་པ་རྩ་དུམ་གྱི་རྒྱུད་ལ་འགྱུར་བཅོས་མཛད་པ་སོགས་རྙིང་ཆོས་ཕྱིས་གསར་དུ་བསྒྱུར་པ་དང་འགྱུར་བཅོས་མཛད་པའང་མང་དུ་མཆིས་ཤིང༌། དེས་མཚོན་ནས་རྒྱ་གར་དང་ཨོ་རྒྱན་སོགས་ཐམས་ཅད་དུ་རྒྱུ་ནུས་ཤིང་བཀའ་ཡི་གཉེར་ཁ་བ་མཁའ་འགྲོའི་ཚོགས་དབང་དུ་ཁོལ་ནུས་པ་ཞིག་ཡིན་ན། རྙིང་རྒྱུད་ཐམས་ཅད་ལའང་རྒྱ་དཔེ་དང་མཁའ་འགྲོའི་གསང་མཛོད་ཀྱི་དཔེ་ཡོད་པར་གོར་མ་ཆག་སྟེ། ཅི་རིགས་པ་བོད་དུ་བསྒྱུར་པ་འདིས་དན་དཔང་བྱས་པ་ཡིན་ནོ། །དེས་མ་ཆོག་པར་རེ་རེ་བཞིན་དུ་རྒྱ་དཔེ་རེ་གསར་དུ་མ་མཐོང་བར་ཡིད་མི་ཆེས་ན། ཕྱིས་ཀྱི་འགྱུར་བའི་ཆོས་ཐམས་ཅད་ལ་རྒྱ་དཔེ་རེ་རེ་བཞིན་སྟོན་རྒྱུ་ཁྱོད་ཚོ་ལ་ཡོད་དམ་སོམས་ཤིགམཁས་གྲུབ་ཨོ་རྒྱན་པས། བལ་པོ་ན་རྒྱ་དཔེ་མང་དུ་འདུག་པ་ལ། ངས་བོད་ཀྱི་སྔགས་པ་རྣམས་ལ། ཁྱེད་རང་ཚོ་མང་ཡུལ་དུ་འདེང༌། ངས་རྙིང་མའི་པཎྜི་དང་རྒྱ་དཔེ་ཚུར་དགུགལོ་ཙཱ་པ་ངས་བྱས་ཏེ་བསྒྱུར་བྱས་པ་ལ། བོད་ཀྱི་སྔགས་པ་རྣམས་བུ་སྨད་གསོ་བས་གཡེངས་ཏེ་མ་འགྲུབ། ད་དུང་འགྱུར་མང་དུ་བྱ་རྒྱུ་འདུག་པ་ལ་གསུངས་ཤིང༌༑ ལོ་ཙཱ་བ་གཟུས་དགའ་རྡོར་གྱིས་དཔལ་ནཱ་ལེནྡྲའི་གཙུག་ལག་ཁང་ན་ལྷ་ཁང་ལ་རྒྱུད་ཀྱི་པོ་ཏི་ཆར་བབས་པའི་རི་མོ་མཐོང་བ་དང༌། ལོ་ཙཱ་བ་འགའ་ཞིག་གིས་རྒྱ་གར་གྱི་པཎྜི་ཏའི་ཕྱག་དཔེའི་ནང་ན་རྙིང་མ་བཀའ་བརྒྱད་ཀྱི་སྒྲུབ་ཐབས་ཉུང་ངུ་རེ་མཐོང་ཡང༌། པཎྜི་ཏ་ལ་དྲིས་དུས། མི་ཤེས་མི་ཤེས་སྔར་གྱི་བླ་རྒན་ཚོའི་རེད་ཟེར་ནས་གསང་བ་ཟབ་ཆོས་ཡིན་པའི་ལོ་རྒྱུས་དང༌། དེར་མ་ཟད་རྙིང་མའི་ཚེ་བདག་གནུབས་ཀྱིས་བརྩམས་པར་འགོས་ལྷས་བཙས་ཀྱིས་འདོད་བཞིན། ཁོ་རང་ལ་རྙིང་མའི་མཐུ་རྟགས་བྱུང་ནས་རྒྱ་གར་དུ་དེ་ལ་ཕན་པའི་ཟབ་ཆོས་འཚོལ་དུ་ཕྱིན་པའི་ཚེ། པཎྜི་ཏ་ནག་པོ་པས་རྙིང་མའི་ཚེ་བདག་གནང་སྟེ་ལོ་ཙཱ་བ་ཁོ་རང་གིས་བསྒྱུར་པ་ད་ལྟ་བསྟན་འགྱུར་ཁྲོད་ན་ཡོད་པ་དེས་དན་དཔང་བྱས་པ་ཡིན།འགོས་འདི་ལོ་ཙཱ་བ་མཁས་པ་ཞིག་ཡིན་ཚོད་ཀྱང༌། རྙིང་མ་ལ་ཞེ་སྡང་བ་སྔོན་ཟུར་པའི་ཆོས་གྲལ་ནས་ཕུད་པའི་ཞེ་ནད་ཀྱིས་ཁ་ནས་སྐུར་འདེབས་མང་པོ་སྨྲ་བ་ཞིག་ཡིན་ཚོད་གདའ་སྟེ། མི་གཤིས་ཞིག་གི་དེ་འདྲ་ཡིན་པར། ག་ཡ་དྷ་ར་ལའང་སྐུར་པ་གདབ་ཚུལ་དང༌༑ འབྲོག་མིའི་ལོ་ཙཱ་བའི་གམ་དུ་བྱོན་དུས་སུའང་ཆོས་འགའ་མ་གནང་བས་ཐུགས་མུག་སྟེ་རྒྱ་གར་དུ་གསུངས་པ་ནའང༌། སློབ་གཉེར་ཕུལ་ཕྱིན་ཞིག་མ་བྱུང་ན་འབྲོག་ལྡོམ་དེ་ལ་ངོ་ཚ་བ་ཡོད་ཅེས་རང་གི་བླ་མ་ལའང་སྐུར་འདེབས་མཛད་པ་ཞིག་ཡིན་པར་གྲགས་ལ། འོན་ཀྱང་འབྱམས་ཡིག་འདི་འགོས་ལོ་དངོས་ཀྱི་མིན་པར་ཁ་གཡར་བ་གཞན་ཞིག་གིས་བྱས་ཟེར་བ་བདེན་ཤས་ཆེ་སྟེ། འབྱམས་ཡིག་འདི་ལ་བླུན་པོ་ཅི་ཡང་མི་ཤེས་པ་ཞིག་གི་ཚིག་དངོས་སུ་གསལ་འདུག་པས་སོ། །གལ་ཏེ་འགོས་ལོ་ཡིན་ནའང་མ་བརྟགས་གྱ་ཚོམ་གྱི་ཚིག་ཕྲག་དོག་ཁོ་ནས་སྨྲས་པ་རང་མཚང་སྟོན་བྱེད་དུ་སོང་བ་དངོས་གསལ་འདི་འདྲའོ། །དེ་བཞིན་དཔལ་འཛིན་གྱི་རྩོད་ཡིག་ཆོས་དང་ཆོས་མ་ཡིན་པ་རྣམ་པར་དབྱེ་བའི་རབ་ཏུ་བྱེད་པ་ཞེས་པ་འདི་ནི། རྙིང་བསྟན་ལ་སྙིང་ནས་ཞེ་སྡང་དྲག་པོས་སྨྲས་པ་དངོས་སུ་གསལ་དེ་ཡང་རང་གི་སློབ་དཔོན་ལ་ཞེ་སྡང་བས་ཡིན་ཚུལ་བཤད། གང་ལྟར་ཡང་ཆོས་ལ་ཞེ་སྡང་བས་མཐར་ལུས་དེས་ས་གས་ནས་སོང་བའི་ཤུལ་དེང་སང་ཡང་ཡོད་ཚུལ་ལྔ་པ་རིན་པོ་ཆེ་སོགས་ཀྱིས་གསུངས་ཤིང༌། ཁ་ཅིག་གིས་ས་སྤྱོད་དུ་གཤེགས་ཟེར་ཡང༌། ལྷས་སྦྱིན་ལྟར་ཡིན་ནམ། རྙིང་མའི་མཐུ་ཅི་ཡིན་ཀྱང་རུང༌། རྡོ་རྗེའི་དམྱལ་བ་ཨ་ལ་ལ་ཞེས་ཁྲག་གིས་བྲིས་པའི་རྡོར་ཆར་བབ་སྟེ་ས་འོག་ཏུ་སོང་བ་ནི་རྫུན་གཏམ་མ་ཡིན་ཏེ། ལོ་རྒྱུས་འདི་ལྟར་གྲགས་པ་ལ། ཕྱིས་སྟག་ལུང་ངག་དབང་གྲགས་པས་རྩད་གཅོད་མཛད་པས། ཁུངས་ཐུབ་མང་པོས་བདེན་པར་གླེང་གི་འདུག་གསུངས། རྙིང་མར་ཁ་ཟེར་བའི་ཐོག་མ་ཡིན་འདུགལོ་ཆེན་རིན་བཟང་དང༌། ཡེ་གྲགས། ཡེ་ཤེས་འོད་སོགས་ཀྱིས་སྔགས་འཆལ་ཆེས་བཀག་པ་ནི་བདེན་གསུངས་རང་གཞན་སུས་ཀྱང་དེ་ལྟར་ཤེས་དགོས་པ་ཞིག་འདུག་གི། དཔྱད་ན་གང་ཟག་གི་རྒྱུད་དང་ཆོས་འཛོལ་བའི་སྔགས་ལོག་སུན་འབྱིན་ཡིན་གྱི་རྙིང་ཆོས་སྐུར་འདེབས་གཏན་ནས་མེད་དོ། །མི་ཤེས་པ་དག་གིས་དེ་དག་རྙིང་མ་བཀག་པ་ཡིན་པར་སེམས་ཀྱང༌། དེའི་ཚིག་དོན་ལ་དཔྱོད་དང་ཆོས་ལ་སྐུར་འདེབས་གཏན་མེད། ཞི་བ་འོད་ཀྱིས་རྙིང་རྒྱུད་རྣམས་རྩོམ་ཆོས་ཡིན་ཞེས་འགོག་པའི་དམ་བཅའ་ཙམ་ལས་རིགས་པ་ཅི་ཡང་མེད༑ དཔལ་འཛིན་གྱིས་སུན་འབྱིན་མི་རིགས་པ་སྣ་ཚོགས་སྨྲས་པ་ནི་རིགས་པས་སུན་དབྱུང་སླ་བ་འབའ་ཞིག་སྟེ། མཁས་གྲུབ་ཆེན་པོ་སོག་བཟློག་པས་ཀྱང་ལན་ལེགས་པར་བཏབ་པས་ཆོག་པར་གདའ། གཞན་རྒྱ་ར་ཀློང་ཆེན་པ་སོགས་སྔ་ཕྱིའི་མཁས་པས་མཛད་པའི་རྩོད་ལན་དུ་མ་ཡོད་དོ། །
གཉིས་པ་ལུང་གི་དན་དཔང་ནི།
གསར་རྒྱུད་ཐམས་ཅད་ཀྱི་རིམ་གཉིས་རྣལ་འབྱོར་བཤད་པ་དང་རྙིང་རྒྱུད་ཕྱོགས་མཐུན་ལ། དེ་དག་གི་གནད་ཟབ་མོ་རྒྱུད་འདི་དག་ཏུ་གསལ་བས། རྒྱུད་འདི་དག་ཡིན་ན་ཡིན་མཉམ་མིན་ན་མིན་མཉམ་སྟེ་ལུང་གི་དཔང་པོའོ། །ཁྱད་པར་རྫོགས་ཆེན་ཆོས་སྐད་ཐུན་མིན་རྣམས། མཐར་ཐུག་གི་གསང་ཆེན་འབྲས་བུའི་ལུང་རྣམས་ཀྱིས་བསྒྲུབ་པར་ནུས་ཤིང༌། ཆོས་སྐད་ཟུར་བ་རེ་ཟུང་གསར་རྒྱུད་ཡོངས་གྲགས་རེ་ཟུང་དང་མི་འདྲ་བས་སངས་རྒྱས་ཀྱི་བཀའ་མིན་སྙམ་པ་བློ་རྒྱ་ཤིན་ཏུ་ཆུང་བ་བྱིས་པའི་གཏམ་སྟེ། སངས་རྒྱས་ཀྱི་གསུང་གིས་ཆོས་བསྟན་པའི་སྒོ་སྣ་ཚོགས་ཚད་མེད་ཀྱི། གཅིག་ཡང་ཡང་བསྐྱར་ཟློས་ཁོ་ན་མ་ཡིན་ཏེ། དུས་འཁོར་ལའང་གཟའ་སྐར་ཤར་དུ་འགྲོ་བ་དང༌། རྒྱ་ནག་བོད་ཀྱི་བྱང་དུ་ཡོད་པར་གསུངས་པ་སོགས་ལ་ཡང་དག་མིན་པར་རིག་རལ་སོགས་ཀྱིས་བཤད་པ་དང༌། རེ་མདའ་བས་ཀྱང༌། རྩ་བའི་རྒྱུད་ལ་ཨེ་ཝཾ་མེད་པ་དང༌། །བསྡུས་པའི་རྒྱུད་ལ་འགལ་བ་དུ་མ་མཐོང༌། །གང་ལས་བྱུང་བའི་ཁུངས་ཀྱང་མི་སྣང་ན། །འཕྱོན་མའི་བུ་བཞིན་འདི་ལ་སུ་ཡིད་རྟོན། །སོགས་རྣམ་གྲངས་དུ་མས་དགག་པ་བརྗོད་མོད། དེང་སང་དུས་འཁོར་རྒྱུད་ཀུན་གྱི་རྩེ་མོར་ཡོངས་ལ་གྲགས་ཤིང་གྲུབ་ལ། དུས་འཁོར་གྱི་རྒྱུད་འདི་ལ་བརྟེན་ནས། རྫོགས་ཆེན་གྱི་ཐོད་རྒལ་སོགས་ཁྱད་ཆོས་རྣམས་ལམ་གྱི་མཐར་ཐུག་ཏུ་འགྲུབ་ནུས་པ་བཞིན་ཡིན་ཏེ། སངས་རྒྱས་ཀྱི་བཀའི་རྒྱུད་རྣམས། རྒྱུད་རྣམས་རྒྱུད་གཞན་གྱིས་ཤེས་བྱ། །ཞེས་སོགས་གསུངས་པ་ལྟར། གསང་འདུས་སོགས་སུ་རྒྱུད་ལྟར་ན་མཐའ་དྲུག་གིས་དཔྱད་དགོས་པ་རྡོ་རྗེའི་ཚིག་ཏུ་སྦས་པ། ཟབ་མོའི་རྒྱུད་འགའ་ཞིག་ཏུ་མ་སྦས་པར་བཤད་པས། དུས་འཁོར་ལ་སངས་རྒྱས་རིན་ཆེན་ཟ་མ་ཏོག་ཁ་འབྱེད་པ་ཞེས་གསུངས་པ། དེ་ལས་ཀྱང་དབང་བཞི་པའི་ཡེ་ཤེས་གསལ་བར་རྫོགས་ཆེན་གྱི་རྒྱུད་ནས་སྟོན་པའི་ཕྱིར། རྒྱུད་ཀུན་གྱི་འབྲས་བུའི་མཐར་ཐུག་དགོངས་པའི་སྐྱེལ་སོར་ངེས་ནུས་སོ། །
གསུམ་པ་རིགས་པའི་དཔང་པོ་ནི།
རྒྱུད་ཀྱི་གཞུང་ཉིད་ལ་དཔྱད་པ་གསུམ་གྱིས་དག་པར་བྱས་ཏེ། སྔགས་རྒྱུད་སྤྱི་དང་མི་འགལ་ལ། ཐུན་མིན་མན་ངག་གི་གནད་ཡོད་པར་ངེས་པ་བསྐྱེད་དགོས་ཀྱང༌། དེ་དག་གི་རྒྱུད་དང་མན་ངག་གི་ཡིག་ཆ་སོ་སོར་རྒྱས་པར་བསྟན་གྱི་འདིར་ཡི་གེ་མང་དོགས་ནས་མ་བྲིས་ཏེ། སྤྱིར་རྒྱུད་སྡེའི་དཀའ་གནད་རྣམས་ཚུར་མཐོང་གི་རིགས་པ་ཁོ་ནས་དཔག་བྱ་གཏན་མིན་ཡང༌། ཅི་རིགས་མཐར་ཐུག་དཔྱོད་པའི་རིགས་པས་མི་འགྲུབ་པའང་མ་ཡིན་ལ། རིགས་པས་གནོད་པ་མི་འབྱུང་བ་ནི་ལུང་རིགས་ཀྱིས་འགྲུབ་ནུས་སོ། །དེ་ལྟར་དན་དཔང་གསུམ་པོ་འདི་བདག་ཅག་གི་རྒྱུད་ལ་ཡོད་པས་ཡིད་ཆེས་སུ་རུང་བ་ཉིད་དོ། །ཕྱིས་ཀྱི་འགྱུར་ཕལ་ཆེར་ལ་སྔ་འགྱུར་དང་མཐུན་པ་རྣམས་དེར་ཟད། སྒྲུབ་ཐབས་སོགས་ཡིག་ཆ་སྣེ་ཕྲན་མང་པོ་ལ་ནི་སྔ་འགྱུར་དང་མཚུངས་པའི་ཁུངས་བཙུན་སྒྲུབ་མི་ནུས་ཏེ། རོག་ཤེས་རབ་འོད་ཀྱི་གསུང་ལས་ཀྱང་འདི་ལྟར། དུས་ཕྱིས་རྒྱ་གར་དུ་བསྟན་པའི་གྲ་ཉམས། རྒྱུད་སྡེ་རྣམས་རིམ་གྱིས་ནུབ། རྒྱ་དཔེ་རྣམས་ཀྱང་ཕལ་ཆེར་ཆུད་ཟོས། གྲུབ་ཐོབ་ཁ་ཡར་གྱིས་མཁའ་འགྲོའི་གསང་མཛོད་ནས་བླངས་པ་རྣམས་ཁོང་དུ་མ་ཆུད་དེ་གཉེར་ཚགས་མ་བྱས། དེའི་ཚེ་བསྟན་པ་ཕྱི་དར་དུ་གྲགས་པའི་སྐབས་ན། རྒྱ་པཎ་གསེར་འདོད་རྣམས་ཀྱིས་བོད་ན་ཆོས་གང་རྩིས་ཆེ་དྲིས་ནས་བཅོས་མ་མང་པོ་བྱས། ལོ་ཙཱ་མཁས་གྲགས་འདོད་པ་རྣམས་ཀྱིས༑ དབྱར་མང་ཡུལ་དུ་བསྡད། དགུན་བལ་ཡུལ་དུ་འཁྱམས། སྔོན་གྱི་ལོ་པཎ་བྱང་ཆུབ་སེམས་དཔའ་རྣམས་ཀྱིས་བསྒྱུར་པ་རྣམས་ལ་རང་བཟོའི་འགྱུར་བཅོས་སྣ་ཚོགས་བྱས། རྩ་རླུང་ཐིག་ལེ་སོགས་ཕྱི་རོལ་པ་དང་ཐུན་མོང་བའི་ཆོས་ལ་ངོ་མཚར་བའི་གནས་སུ་བྱས་ནས་རྒྱ་གར་པའི་ཁུངས་བཟང་དྲངས་ཏེ་གསར་ཆོས་རྩིས་ཆེ་བྱས་པས་བསྟན་པ་ཉམས་དམས་པ་ཡིན་ཞེས་གསུངས། གསེར་འདོད་ཀྱི་པཎྜི་ཏ་ཇི་ལྟར་བྱུང་ཚུལ་ཡང་ས་ཆེན་བསོད་ནམས་རྩེ་མོའི་བཀའ་འབུམ་གཏོར་ཆེན་གྱི་ལོ་རྒྱུས་སུ། སྔོན་བ་རི་ལོ་ཙཱ་བས་བལ་ཡུལ་ནས་པཎྜི་ཏ་ཞིག་སྤྱན་སྔར་དྲངས་ནས་གསེར་མེད་པས་སྤུ་རང་དུ་བྱོན་པ་དང་བཙད་པོ་རྩེ་སྡེ་མཇལ་ནས་དབང་བསྐུར་ཆོས་བཤད་པས་རྒྱལ་པོས་གསེར་སྲང་བརྒྱ་ཕུལ། དེ་རྣམས་པཎྜི་ཏས་ཚགས་བྱས་པས། བླ་མ་བདག་ལ་ཅུང་ཟད་གནང་བྱས་པར་མ་གནང་བར་མ་ཟད་སླར་རྒོལ་བ་ལོག་པ་བྱེད་དུ་བྱུང༌། ཤིན་ཏུ་སུན་པས་པཎྜི་ཏ་བལ་ཡུལ་དུ་སྐྱེལ་དུ་བྱོན་སྐད། དེར་བལ་ཡུལ་དུ་སླེབ། ཀ་མའི་ཡུལ་དུ་མུ་སྟེགས་ཀྱི་པཎྜི་ཏ་སྐལ་ལྡན་རྒྱལ་པོ་ཞེས་བྱ་བས་ཁྱོད་ངའི་ལོ་ཙཱ་གྱིས་ལ་བོད་དུ་འགྲོ་དགོས་ཟེར། དེ་མི་བྱེད་བྱས་པས་ཁོང་ན་རེ། ངས་མུ་སྟེགས་པའི་ཆོས་མི་བཤད། སངས་རྒྱས་པའི་ཆོས་བཤད་ཟེར་ཡང་མ་ཉན་པས། ངས་ཁྱོད་ལ་མཐུ་བྱེད་ཟེར། ངས་ཉེས་པ་བྱས་པ་མེད་པས་མཐུ་བྱ་ཐབས་མེད་ཟེར་ནས་རྒྱ་གར་དུ་སོང༌།དེ་ནས་བླ་མ་རྡོ་རྗེ་གདན་པ་དང་མཇལ་ནས་ཆོས་གསན་ཞིང་ཡོད་པ་དང༌། བླ་མས་ཁྱོད་ལ་མུ་སྟེགས་པས་གནོད་པ་ཡོང་བར་འདུག་གསུངས། མི་འོང་ལགས་ཞུས་པས་འོང་གསུངས༑ འོ་ན་བལ་ཡུལ་དུ་ཇི་ལྟར་བྱུང་བ་ཞུས་པས། བྷ་ཡ་ན་སའི་སྔགས་དང་གཏོར་མ་འདི་གནང༌། གཏོར་ཆེན་ལན་གསུམ་བཏང་བས་མུ་སྟེགས་ཀྱི་པཎྜི་ཏ་ཁོ་ཤི་སྐད་ཅེས་གསུངས༑ དེས་མཚོན་དེ་དུས་ཀྱི་པཎྜི་ཏ་ཕལ་པ་རྣམས་ལྟ་ཅི། གང་ཟག་དམ་པ་ཡིན་ངེས་ག་ཡ་དྷ་ར་ལྟ་བུ་ལམ་སྒོར་གྱི་གདམས་པ་ལ་མཁས་ཤིང་བརྒྱུད་པ་འཛིན་ངེས་ཡིན་པར་དེས་ཀྱང༌། གསེར་བཙལ་ཚུལ་ལམ་འབྲས་ལོ་རྒྱུས་ལས། བླ་ཆེན་འབྲོག་མིས་རིན་འབྱུང་ཞི་བ་ལས། །འདུལ་བ་ཕར་ཕྱིན་གསང་སྔགས་མང་དུ་གསན། །བིརྺ་པ་དང་ཌོམྦི་མི་ཐུབ་ཟླ་བའི་སློབ་མ་དགེ་སློང་དཔའ་བོ་རྡོ་རྗེ་ལས་ཀྱེ་རྡོར་རྒྱུད་གསུམ་ཡན་ལག་དང་བཅས་པ་བསམ་གྱིས་མི་ཁྱབ་པའི་རིམ་པ། ལམ་འབྲས་རྩ་བ་མེད་པ་གསན། ལོ་བཅུ་གཉིས་བཞུགས་ནས་བོད་དུ་བྱོན། ཆོས་མང་དུ་གསུངས་དུས། ག་ཡ་དྷ་རས་བསུར་ཤོག་གསུངས། ཆོས་ཅི་ཤེས་དྲིས་པས་རྡོ་རྗེ་ཐེག་པར་མཁས་པར་དགོངས་ཏེ་བསུས། བྲམ་པ་ལྷ་རྩེའི་བྲག་ལ་ལོ་ལྔར་བཞུགས། གསེར་སྲང་ལྔ་བརྒྱ་འབུལ་བྱས། མུ་གུ་ལུང་དུ་བཞུགས། ལོ་གསུམ་ན་ཡང་འགྲོ་གསུངས། འབྲོག་མིས་གསེར་ཅུང་མ་མདོང༌། ཟུར་པོ་ཆེ་ཤོག ཆོས་བཤད་གསུངས༑ བྱོན་ནས་གསེར་སྲང་བརྒྱ་ཕུལ། དེ་ནས་ག་ཡ་དྷ་རར་གསེར་སྲང་ལྔ་བརྒྱ་དུས་གཅིག་ཕུལ། ཐུགས་མ་ཆེས་སྒྱུ་མ་ཡིན་ནམ་དགོངས་ཏེ། ལམ་ཁར་མང་གར་དྲིལ་ཆེན་གྱི་མི་མང་འགྲོ་བ་ལ་འདི་རྣམས་གསེར་དུ་འདུག་མི་འདུག་དྲིས་པས་གསེར་དུ་འདུག་སྨྲས་པས་ཤིན་ཏུ་དགྱེས། ད་ཁྱོད་ཅི་དགའ་བྱ་གསུངས། ཅི་ཡང་མི་ཞུ་གསུངས། ཡང་གསུངས་པས༑ འོ་ན་གསུང་ངག་འདི་གཞན་ལ་མི་གསུངས་པར་ཞུ་བ་ཕུལ། བླ་མས་ཞལ་གྱིས་བཞེས་ནས་རྒྱ་གར་དུ་གཤེགས། བླ་ཆེན་འབྲོག་མི་ལ་འབྲོམ་གྱིས་ཆོས་ཐུན་རེ་ལ་གསེར་ཞོ་རེ། དར་ཆེན་ཟབ་ཡུག་རེ་དང་འདྲ་བ་ཕུལ། ནང་གཅིག་མཎྜལ་གྱི་གསེར་ཟད། ཞབས་དཀྲིས་ཀྱང་མེད་པས། ཁོ་རང་གི་ཇོ་མོའི་དར་ཤམ་ཕོག་ནས་ཕུལ་བས་ཅུང་མ་མཉེས། དེ་ལྟར་སྔ་ཕྱིར་འབུལ་ཆེན་བློས་མི་ལྕོགས་པ་བྱས་ཀྱང༌། རེ་ཞིག་རྟ་གཅིག་གཡོར་བྱས་པས། སློབ་དཔོན་གྱིས་སློབ་མ་ལ་འབུལ་བ་བྱེད་པའི་ལུགས་མེད་གསུངས་ནས་མ་གཡར་དེས་ད་ཕན་འབྲོག་མི་ཤཱཀྱ་ཐུབ་པ་དངོས་སུ་གྱུར་ཀྱང་འདིར་མི་འོང་སྨྲས། དེ་ནས་ཁྲག་སྐྱུགས་འདའ་ཁར། ངའི་བླ་མ་སངས་རྒྱས་ཡིན་པར་འདུག སློབ་མའི་སྣོད་བརྟག་པ་མ་ཤེས་གསུངས༑ ནོར་ཐམས་ཅད་འབྲོག་མིར་བསྐུར། འབྲོག་མིས་འབྲོམ་གྱི་རུས་པ་པང་དུ་བླངས་ནས་བཤུམ། དེ་རྗེས་གདམས་ངག་གང་ཡོད་དཀའ་བ་མེད་པར་གསུངས་སྐད། སྤྱིར་བླ་ཆེན་འབྲོག་མིས་གཞུང་གསུངས་པ་ལ་མན་ངག་མི་གསུང༌། མན་ངག་གསུངས་པ་ལ་གཞུང་མི་གསུང་བ་ཡིན་ཀྱང༌། ཞབས་ཏོག་ཆེ་བ་དང༌། ཇོ་མོའི་མིང་པོ་སོགས་ལ་ངོ་ཆེན་དུ་གསུངས་པར་ས་སྐྱའི་གོང་མ་རྣམས་ཀྱི་བཀའ་འབུམ་ལས་འབྱུང༌། དེ་དག་གདུལ་བྱ་འདུལ་བའི་དགོས་པ་ཡིན་མཆི་སྟེ། ཚུལ་དེས་གདམས་ངག་བཏབ་པའི་གང་ཟག་ཐམས་ཅད་ཉམས་རྟོགས་རྒྱ་ཆེར་སྨིན་ཅིང༌། རྡོ་རྗེ་ཐེག་པའི་བསྟན་པ་ལ་ལོ་པཎ་འདི་ཚོ་བཀའ་དྲིན་ཆེ་བ་ཡིན་མོད། རྣམ་པའི་ཚུལ་ལ་གསེར་ལ་དེ་ཙམ་གདུང་ཚུལ་མཛད། དེས་ན་དེ་འདྲའི་གསེར་འདོད་ཀྱི་པཎྜི་ཏ་རྣམས་ལས། གསེར་གྱིས་ས་སྟེང་བཀང་ཡང་དགོས་པ་མེད་པའི་པད་འབྱུང་བི་མ་སོགས། གཞན་དོན་འབའ་ཞིག་གིས་དབྱིངས་ཀྱི་མཁའ་གྲོའི་སྙིང་ཁྲག་ལྟ་བུའི་ཆོས་སྡེ་བོད་དུ་སྤེལ་བ་རྣམས་བཀའ་བཙན་ལ་ཁུངས་བཟང་བར་ཅིས་མི་འགྱུར། པཎ་གྲུབ་དེ་དག་གིས་གསེར་བསྒྲུབས་ནས་རང་ཡུལ་དུ་ལོག་པའི་ལོ་རྒྱུས་མི་སྣང་བ་འདིས་ཀྱང་སྔ་འགྱུར་གྱི་དུས་ཀྱི་གང་ཟག་རྣམས་ལ་ཡིད་བརྟན་ལྷག་པ་ཆེ། པཎ་ཆེན་ཇོ་བོ་རྗེས་ཀྱང་བསམ་ཡས་ཀྱི་རྒྱ་དཔེ་རྣམས་གཟིགས་དུས་སྔར་མ་གཟིགས་པའི་རྒྱ་དཔེ་མང་པོ་འདུག་པས༑ གསང་སྔགས་འདི་ལ་མི་ཤེས་པ་མེད་པའི་མཁའ་འགྲོ་མ་རྣམས་ཀྱིས་ཀྱང༌། ནམ་མཁར་གཞལ་མེད་ཁང་དཔག་ཏུ་མེད་པའི་སྒོ་ཕྱེས་ནས་རྒྱུད་སྡེ་མང་པོ་བསྟན་པ་ལའང་འདི་རྣམས་མི་གདའ། ཐེག་ཆེན་གསང་སྔགས་འདི་ལ་མཐའ་ཆོད་རྒྱུ་རང་ཡོད་པ་མི་འདྲ་གསུངས་ནས་ཐུགས་རྒྱལ་ཆགབོད་ཀྱི་རྒྱལ་པོ་ལ་རྗེས་སུ་ཡི་རང་མཛད། བོད་དུ་བསྟན་པ་དར་བའི་དུས་དེ་འདྲ་རྒྱ་གར་དུའང་མ་བྱུང༌། རྒྱ་གར་དུ་མེ་དགྲ་ལན་གསུམ་བྱུང་བས་ཚིག་པ་འདྲ། རྒྱ་གར་ན་མེད་པའི་དཔེ་མང་པོ་འདི་ན་སྣང་གསུངས་ནས་བཙལ། ཞལ་བཤུས་ནས་རྒྱ་གར་དུ་བསྐུར། སློབ་དཔོན་པདྨ་ནམ་མཁར་བྱོན་ནས་ལྷ་ཀླུ་དང་ནཱ་ལེནྡྲ་སོགས་ནས་རྒྱུད་སྡེ་ཐམས་ཅད་བསམ་ཡས་སུ་གདན་དྲངས་པས། རྒྱུ་མཚན་དེས་རྒྱ་གར་བས་བོད་མང་བ་ཡིན་གསུངས་པ་ཇོ་བོའི་རྣམ་ཐར་ཆེན་མོར་སྣང༌། སྔ་རྒྱུད་རྫུན་ཡིན་ན་བདག་ཉིད་ཆེན་པོ་དེས། འདི་རྒྱ་གར་ན་མེད། བོད་རྫུན་རེད་གསུངས་རིགས་ཀྱི། ཕྱིས་སུ་རྒྱལ་བསྟན་གྱི་བྱི་དོར་མཛད་པའི་གཙོ་བོ་འདི་མཚུངས་གཞན་མེད་པའི་ཕྱིར་རོ། །དེའི་ཕྱིར་སྔར་གྱི་ལོ་པཎ་ཆེན་པོ་དེ་རྣམས་ནི་ཆོས་ཀྱི་སྡུད་པ་པོ་རིགས་གསུམ་མགོན་པོ་སོགས་ཀྱི་སྤྲུལ་པར་གདོན་མི་ཟ་སྟེ། ཅིས་ཤེས་ན་ལུང་དང་རིགས་པ་གཉིས་ཀྱིས་ཏེ། ལུང་ནི། དུས་འཁོར་འགྲེལ་ཆེན་དྲི་མེད་འོད་ལས། རྒྱལ་བཀའ་རྣམས་བོད་དུ་ནི་བོད་ཀྱི་སྐད་དུ་བྲིས་སོ། །གསུངས་པ་འདིས་བོད་ཀྱི་ལོ་ཙཱ་ཆེན་པོ་དེ་དག་བཀའ་ཡི་སྡུད་པ་པོ་རྣམས་སུ་འགྲུབ་སྟེ། འདི་རྣམས་ཀྱི་སྔོན་དུ་རྒྱལ་བའི་བཀའ་བོད་ཀྱི་ཡི་གེར་བྱས་པ་མེད་པའི་ཕྱིར་ཞེས་མཁས་མཆོག་བུ་སྟོན་སོགས་བཞེད་ལ། རིགས་པའི་དབང་དུ་བྱས་ན། བོད་དུ་ཆོས་དར་བར་མཁན་སློབ་ཆོས་གསུམ་〔གྱིས་ཞུ་མཆན།〕སྨོན་ལམ་བཏབ་པ་བཞིན། མཁན་པོས་ལོ་དགུ་བརྒྱར་ཆོས་རྒྱལ་བསྒུགས་ཚུལ་དང༌། པད་འབྱུང་ནི་རྒྱ་བོད་དུ་ཡོངས་སུ་གྲགས། གཞན་བི་མ་ལ་སོགས་པཎྜི་ཏ་དང༌། ཐོན་མི་སམ་བྷོ་ཊ་དང་བཻ་རོ་སོགས་སྤྲུལ་པའི་ལོ་ཙཱ་བ་དེ་རྣམས། མདོ་དང་རྒྱུད་སྡེའི་གནད་ཟབ་མོ་འདི་རྣམས་བོད་སྐད་དུ་ཐོག་མར་བསྒྱུར་བ་ལ། ངེས་པའི་ཚིག་སོ་སོ་ཡང་དག་པར་རིག་པ་ཐོབ་པ་མིན་ན་ཇི་བཞིན་མ་ནོར་བར་བསྒྱུར་མི་ནུས་ཏེ། བོད་སྐད་ལ་དེའི་སྔོན་དུ་གསུང་རབ་འགྱུར་བའི་བརྡའ་ཆད་མེད་པས་ལམ་སྲོལ་གསར་འཛུགས་དགོས་ལ། ལེགས་སྦྱར་ཀྱི་སྐད་གཅིག་ལ་མིང་དོན་སྣ་ཚོགས་སུ་འཇུག་པ་ཡོད་པས། དོན་ཇི་བཞིན་པ་ངེས་ཚིག་ཐད་ཀར་བསྒྱུར་པས་དོན་ཐོག་ཁེལ་དཀའ། ཁྱད་པར་རྒྱུད་ཀྱི་ཚིག་རྣམས་ནི་ཕལ་ཆེར་མཐའ་དྲུག་གིས་རྒྱས་བཏབ་པས་མངོན་ཤེས་ཅན་མིན་པར་ཐད་ཀར་སྤེལ་མི་ནུས་ཞེས་དྲི་མེད་འོད་ལས་གསུངས་པ་ལྟར་ངེས་ཏེ། རྒྱ་གར་དུ་ས་ར་ཧ་དང༌། ལུ་ནག་དྲིལ་གསུམ་སོགས་རྡོ་རྗེ་འཆང་དང་བཀའ་ཡི་སྡུད་པོ་དཔའ་བོ་མཁའ་འགྲོ་རྣམས་ཀྱིས་ལུང་བསྟན་པའི་གྲུབ་པ་ཆེན་པོ་རྣམས་ཀྱིས་དགོངས་པ་བཀྲལ་ནས་གཏན་ལ་ཕབ་པ་བཞིན། རྟོག་གེའི་ཡུལ་མ་ཡིན་པའི་མདོ་རྒྱུད་ཀྱི་ཆོས་ཐམས་ཅད་དོན་འགྱུར་མཛད་པས་དོན་ལ་ནོར་འཁྲུལ་རྡུལ་ཙམ་མེད་ཅིང༌། ཚིག་བྱིང་ཆེ་གོ་བདེ་སྙན་ལེགས་རྒྱ་གཞུང་དང་བསྡུར་ནའང་ཚིག་ཟུར་མ་ཉམས་པ། ཕྱིས་ཀྱི་ལོ་ཙཱ་མཁས་པས་རྒྱ་དཔེ་བོད་དཔེ་ཀུན་ནས་བརྟག་དུས་ལྷག་པར་ཡིད་ཆེས་སྐྱེ་ཡིས་བཅོས་དགོས་མི་སྣང་བ་ཤ་སྟག་ཡིན་ཏེ། ཕྱིས་ཀྱི་ལོ་ཙཱའི་ནང་ནས་མཆོག་གྱུར་རྔོག་ལོ་ཆེན་པོས་ཀྱང༌། མདོ་རྒྱན་ནང་ཨ་ར་ག་ར་གའི་སྒྲ་ཁོ་ན་སྣང་བས་འགྱུར་མ་ཤེས། སྔ་འགྱུར་གཟིགས་པས། མ་ཆགས་མི་ཆགས་སོགས་སུ་བསྒྱུར་པ་ལ་ཡ་མཚན་སྐྱེས་ཏེ། བཻ་རོ་ཙ་ན་ནམ་མཁའི་མཐའ་དང་མཉམ། །སྐ་ཅོག་རྣམ་གཉིས་ཉི་ཟླ་ཟུང་གཅིག་ལ། །རིན་ཆེན་བཟང་པོ་ཐོ་རངས་སྐར་ཆེན་ཙམ། །ཁོ་བོ་དེ་དྲུང་སྲིན་བུ་མེ་ཁྱེར་བཞིན། །ཞེས་སྔ་འགྱུར་གྱི་ལོ་ཙཱ་བ་རྣམས་ལ་བསྔགས་པ་ཆེར་མཛད་ཅིང༌། སྒྲ་དང་དོན་གྱི་གནས་ལ་མཁས་པ་ས་སྐྱ་པཎྜི་ཏས་ཀྱང༌། ལེགས་པར་སྦྱར་ལས་བོད་སྐད་དུ། །མཁས་པས་བསྒྱུར་པ་ཐམས་ཅད་དག །སྒྲ་མི་ཤེས་པས་བསྒྱུར་པ་ལ། །ཚིག་དོན་ནོར་བ་ཅི་རིགས་མཐོང༌། །དེ་འདྲ་བདག་གིས་བཅོས་ནས་བཤད། །སྐ་ཅོག་སོགས་ཀྱིས་བསྒྱུར་པ་ལ། །འགའ་ཞིག་སྒྲ་དང་ཅུང་མ་མཐུན། །འགའ་ཞིག་དོན་འགྱུར་དག་ཏུ་བྱས། །འགའ་ཞིག་བརྡ་རྙིང་གོ་བ་དཀའ། །འགའ་ཞིག་སྔ་མ་བཙན་པར་བྱས། །ལ་ལ་གསར་བཅད་དག་གིས་བཅོས། །ལ་ལ་རྒྱ་སྐད་སོར་བཞག་སྣང༌། །ལ་ལ་ཁམས་ཀྱི་བྱེ་བྲག་གིས། རྒྱ་སྐད་གཅིག་ལ་བཤད་ཚུལ་གྱིས། །བོད་ཀྱི་སྒྲ་འགྱུར་ཐ་དད་སྣང༌། །འདི་འདྲའི་ཚིག་དོན་འདྲ་མི་འདྲ། །དེ་དག་ལེགས་པར་དཔྱིས་ཕྱིན་པ། །བླུན་པོ་རྣམས་ཀྱིས་ལྟ་ཅི་སྨྲོས། །མཁས་པ་ཡིན་ཀྱང་ཤེས་པར་དཀའ། །དེ་དག་བདག་གིས་ཐ་སྙད་ལ། །སྦྱངས་པའི་སྟོབས་ཀྱིས་ལེགས་པར་ཤེས། །འོན་ཀྱང་སྐྱེ་བོ་ཆགས་སྡང་དང༌། །བླུན་ཕྱིར་བདག་ནི་ཁྱད་དུ་བསད། །འདི་འདྲ་བདག་གིས་ཤེས་མ་ཤེས། མགོན་པོ་སྲས་དང་བཅས་པས་མཁྱེན། །ཞེས་གསུངས། འདིས་ངེས་པའི་ཚིག་སོ་སོ་ཡང་དག་པར་རིག་པར་ཐོབ་པར་སྒྲུབ་ནུས་ཏེ། དེ་ལྟར་བསྒྱུར་ནས་ད་ཕྱིན་ཆད་ཀྱང་དེ་ལྟར་མ་བསྒྱུར་ན་ཚིག་དང་དོན་ལེགས་པར་སྟོན་མི་ནུས་པའི་ཕྱིར། སྒྲ་སྦྱོར་བམ་པོ་གཉིས་པ་སོགས་སུ་རྒྱ་སྐད་བོད་སྐད་སྦྱར་ཏེ་བསྒྱུར་ཚུལ་འདི་འདྲ་དགོས་པའི་གནད་བཀས་བཅད་པ་བཞིན། ཕྱིས་ཀྱི་ལོ་ཙཱ་ཐམས་ཅད་དེའི་རྗེས་སུ་ཞུགས་ནས་འགྱུར་བ་ཤ་སྟག་ཡིན། ཤིན་ཏུ་རྒྱ་ཆེ་དོན་ཟབ་མདོ་དང་རྒྱུད་ཀྱི་གཞུང་དེ་དག་གི་དོན་འགྲེལ་ཆེན་མོ་རྒྱ་གར་གྱི་པཎ་གྲུབ་ཀྱིས་བརྩམས་པ་རྣམས་དང་བསྟུན་དུས་ཚིག་དོན་གང་ནས་ཀྱང་སྔར་ལྟར་སོར་བཞག་ལས་བཅོས་མི་དགོས་པ་འདི་མཁས་པས་བལྟས་ན་ངོ་མཚར་རྨད་དུ་བྱུང་བའི་གནས་ཡིན་ནོ། །ཁ་ཅིག་གིས་དོན་འགྱུར་ཞེས་པ་བསྟན་བྱའི་དོན་ཡོད་ཙམ་ལས། ཚིག་གི་ཚུལ་རྒྱ་སྐད་དང་ཐད་སོར་མི་མཐུན་པ་ཞིག་ཡིན་ནམ་སྙམ་ན་དེ་མིན་ཏེ༑ བསྟན་བྱའི་དོན་ཇི་བཞིན་ཁོང་དུ་ཆུད་ནས་ཚིག་དེ་ཉིད་རྒྱ་བོད་སྐད་རིགས་མི་འདྲ་ཡང་དོན་འདྲ་བས་ཚིག་དོན་གཉིས་ཀ་མ་ཉམས་པར་བསྒྱུར་བ་ལ་ཟེར་བ་ཡིན། དཔེར་ན་གོ་སྒྲ་གཅིག་ལའང༌། ས་དང་བ་ལང་དང་རྡོ་རྗེ་སོགས་དོན་དགུ་ལ་འཇུག་པ་ཡོད་ཀྱི་སྐབས་དེའི་གོ་སྒྲ་གང་ལ་འཇུག་པའི་དོན་ཉིད་མ་ཤེས་ན་འགྱུར་ཉེས་འོང་བས། ཕྱིས་ཀྱི་ཚིག་འགྱུར་ཕལ་ཆེར་དོན་ནོར་ཞིང་སྡེབ་མི་ལེགས་པ་བྱུང་བ་ཡིན། སྔར་ལོ་པཎ་འཛོམས་ནས་བོད་སྐད་དུ་བསྒྱུར། སླར་ཡང་མ་ནོར་བར་ཞུས་དག་བྱས། དེ་འཆད་ཉན་གྱིས་གཏན་ལ་ཕབ་པ་ཡིན་པས་སྔ་འགྱུར་ཟོལ་མེད་ཡིན་ན་ཤིན་ཏུ་ཡིད་ཆེས་སུ་རུང་བ་ཉིད་དེ། འདུལ་བ་མདོ་སྡེའི་གཞུང་ཐམས་ཅད་བཞིན་ནོ། །ཁ་ཅིག་ཆགས་སྡང་གི་བསམ་པས་སྔ་འགྱུར་ལས་ཕྱི་འགྱུར་རྩིས་ཆེ་བར་བྱེད་པ་ནི་ཞེན་ལྟ་རྒྱུ་མཚན་མེད་པ་སྟེ། དབུ་མ་རྩ་ཤེས་ལྟ་བུ་སོགས་ལ། པ་ཚབ་ཀྱིས། འགྱུར་མི་བཅོས་སུ་མི་རུང་བ་རྣམས་བཅོས་ཞེས་འཇུག་པའི་གཞུང་སོགས་ལ་བརྟེན། འཕགས་པ་ཡབ་སྲས་ཀྱི་ལུགས་དང་མི་མཐུན་པའི་འགྱུར་ཉེས་ཡོད་པ་ལྟར་བསྟན་འདུག་ཀྱང༌། འགྱུར་ཉེས་མིན་ཡང་ཡིག་སྐྱོན་འདྲ་སོང་བ་བསལ་ཡོད་ན་ཐང་བ་ལས། དངོས་དོན་མི་བཅོས་མི་རུང་བ་ནི་ཅི་ཞིག་བཅོས་འདུག་དཔྱད་ན། ངོ་བོ་ཉིད་ཟེར་བ་ཐམས་ཅད་རང་བཞིན་དུ་བསྒྱུར་པ་འགྱུར་ཁྱད་ཙམ་ལས་དོན་སྔར་དང་མི་འདྲ་བ་སྣེ་གཅིག་མི་འདུག་སྟེ། པ་ཚབ་ཀྱི་འགྱུར་བཅོས་ཅན་གྱི་རྩ་ཤེས་རྩ་བ་དང༌། དབུ་མ་ཤེར་སྒྲོན་ལེགས་ལྡན་འབྱེད་ཀྱི་འགྲེལ་བའི་ནང་གི་རྩ་བ་སྔ་འགྱུར་དང་བསྟུན་ཏེ་ལྟོས་དང་གསལ་བར་འགྱུར་རོ། །དེས་མཚོན་འགྱུར་རྙིང་དང་འགྱུར་གསར་ལ་དཔྱད་ན། དོན་ཟབ་བརླིང་ཚིག་གོ་བདེ་རླབས་ཆེ་བ་སྔ་འགྱུར་དང་མཚུངས་པ་མེད་ལ། དེ་ཉིད་བསྡུས་པ་སོགས་ཕྱི་ནང་གི་རྒྱུད་སྡེ་ཕལ་ཆེར་སྔར་ཡོད་ལ་རྒྱ་དཔེ་དང་བསྟུན་ཞུས་དག་རེ་ཙམ་བགྱིས་ནས། སྔ་འགྱུར་གྱི་འགྱུར་བྱང་སྔ་ན་མེད་པའམ་ཡོད་ཀྱང་མ་བཞག་པར། རིན་བཟང་སོགས་ཕྱིས་ཀྱི་ལོ་ཙཱ་བའི་འགྱུར་བྱང་གསར་མ་དག་གིས་ཕྱོགས་ཞེན་གྱིས་བྱས་པར་མངོན་པས་ནོར་འཁྲུལ་མེད་དོན་དེ་ལས་བྱུང༌། ཕྱིས་ཀྱི་མཁས་པས་བསྒྱུར་པ་ལ་ནོར་འཁྲུལ་མེད་པ་ཡོད་མོད་ཀྱི། སྔ་འགྱུར་ལོ་པཎ་འཛོམས་ནས་བསྒྱུར་པ་ལ་འགྲན་ཟླ་མེད་པས། རིན་བཟང་རྔཽག་ལོ་ས་པཎ་བུ་སྟོན་སོགས་ཕྱིས་ཀྱི་ལོ་ཙཱ་བ་ཐམས་ཅད་ཀྱིས་ཀྱང་ཚད་མར་འཛིན་ཅིང་དེ་ལ་ཁུངས་གཏུགས་ཏེ་སྔར་མ་འགྱུར་བ་རྣམས་ཀྱང་དེའི་འགྱུར་ཚུལ་དང་མཚུངས་པར་བསྒྱུར་པ་ཡིན། ཕྱིས་འགྱུར་ལ་དེ་འདྲ་དཀའ་སྟེ། མཁས་མཆོག་བུ་སྟོན་སོགས་ཀྱི་འགྱུར་ལའང༌༑ ཕྱིས་སི་ཏུ་ཀུན་མཁྱེན་དྷརྨ་ཀ་ར་སོགས་ཀྱིས་བཅོས་དགོས་པ་དུ་མ་བྱུང་འདུག་པ་བཞིན། དེང་སང་རྒྱ་སྐད་ཀྱི་མཚམས་སྦྱོར་དང་མིང་ལེ་ཙམ་ཡང་ཡིད་ཆེས་ཤིང་དཔྱིས་ཕྱིན་པར་མི་ཤེས་པས་འགྱུར་བཟང་ངན་དཔྱད་པ་ནི། ཆུ་བྲན་བརྒལ་བར་མི་ནུས་པར་རྒྱ་མཚོ་ཆེན་པོ་རྐྱལ་གྱིས་ཆོད་པར་རློམ་པ་དང་འདྲའོ། །དེས་ན་བདག་ཉིད་ཆེན་པོ་རིན་བཟང་དང་པ་ཚབ་སོགས་ལ་སྔ་འགྱུར་ཁྱད་དུ་གསོད་པའི་བསམ་པ་མི་མངའ་ཞིང་བྱས་པ་གཟོ་བའི་ཐུགས་མངའ་མོད་ཀྱི། ཕྱིས་ཀྱི་ཕྱོགས་ཞེན་ཅན་དག་གིས་རང་ཆེ་འབྱིན་པའི་ཚིག་ཟུར་ཅི་རིགས་བསྣན་པར་བྱས་པ་ཡིན་ནོ། །དེ་བཞིན་དཀར་ཆག་འཕང་ཐང་མ་སོགས་སུ་ཚད་མ་རྣམ་འགྲེལ་སོགས་གཞུང་བསྒྱུར་ཀྱང་ཞུས་དག་མ་བྱས་པས་འགྱུར་བྱང་མ་ཕོག་པ་ཕལ་མོ་ཆེ་ལ་ཕྱིས་ཀྱི་འགྱུར་བྱང་བཏབ་ཅིང༌། མཁས་པ་རྣམས་ཀྱིས་འགྲེལ་པ་སོགས་བསྡུར་ཏེ་འཆད་ཉན་གྱིས་གཏན་ལ་ཕབ་པ་དུ་མ་ཡོད་པ་ཡིན་མོད། དེ་ཐམས་ཅད་སྔ་འགྱུར་གྱི་དྲིན་ལས་བྱུང་བར་མི་ཤེས་པར་སྔ་འགྱུར་པ་དམན་པར་སེམས་པ་ནི་བྱས་པ་ཁྱད་དུ་གསོད་པའི་ཁྲེལ་མེད་ཡིན་ནོ། །དེས་ན་སྔ་འགྱུར་གྱི་དུས་སུ་བསྒྱུར་བའི་མདོ་རྒྱུད་འདི་དགརྒྱལ་བའི་བཀའ་ལ་ཚད་མེད་ཀྱང་དེའི་ནང་གི་ཟབ་རྒྱས་ཀྱི་དོན་ཚང་ཞིང་ལམ་གྱི་ལུས་རྫོགས་པའི་སྙིང་པོ་གསེར་ཞུན་ལྟ་བུ་རྣམས་སྤྲུལ་པའི་ལོ་པཎ་མཆོག་རྣམས་ཀྱི་བཀའ་དྲིན་ལས་བོད་ཀྱི་སྐལ་བར་ཐོབ་པ་ཡིན་པ་ཀུན་གྱིས་ཤེས་དགོས་སོ། །དེ་ལྟར་ལེགས་པར་དཔྱད་ན། སངས་རྒྱས་ཀྱི་བཀའ་ཡིན་མིན་གྱི་ཐག་ཆོད་པ་སོ་སྐྱེ་སུས་ཀྱང་མི་ནུས་ཏེ། མངོན་སུམ་ཚད་མས་སངས་རྒྱས་ཀྱི་བཀའ་མིན་པར་ཇི་ལྟར་ངེས་ནུས་ཏེ། གཞུང་དེ་དངོས་སུ་རྫུན་རྩོམ་བྱེད་པར་མཐོང་ན་དེར་ཟད། དེ་མིན་ན་མངོན་ཤེས་མེད་པས་སངས་རྒྱས་ཀྱི་བཀའ་ཡིན་མིན་མི་ཤེས་ཏེ། བཀའ་ཡིན་པརའདོད་པ་འདི་རྣམས་ཀྱང༌། བླ་མ་བརྒྱུད་པ་ཚད་ལྡན་ལས་ཡིད་ཆེས་པར་བྱས་པ་ཡིན་གྱི། སངས་རྒྱས་ལས་དངོས་སུ་ནི་ཕྱིས་ཀྱི་ལོ་ཙཱ་བ་སུས་ཀྱང་བླངས་པའི་ལོ་རྒྱུས་མེད་ལ། རིགས་པས་དཔྱད་ནའང་སངས་རྒྱས་ཀྱི་བཀའ་ནི་ཡུལ་གྱི་སྐད་སྣ་ཚོགས་ཀྱིས་གསུངས་པ་ཡིན་ཏེ། རྣམ་པ་ཐམས་ཅད་པའི་གསུང་ཡིན་པས་གདུལ་བྱའི་མོས་པ་བཞིན་དུ་འཆར་བའི་གསུང་གཅིག་ལས། རང་རང་གི་མོས་པ་དང་འཚམ་པར་ཚིག་རྒྱས་བསྡུས་སྣ་ཚོགས། དོན་སྦས་མ་སྦས་སྣ་ཚོགས་ཡོད་པས་གཞུང་ཉི་ཚེ་བ་གཅིག་ལ་ཆགས་བཞག་ནས་ཐམས་ཅད་དེ་དང་མཐུན་མི་མཐུན་དཔྱོད་པས་བཀའ་ཡིན་མིན་འབྱེད་ག་ལ་ནུས། གསུང་ཚུལ་རྒྱུད་ཀྱི་གླེང་གཞི་སྟོན་འཁོར་སོགས་སངས་རྒྱས་ཀྱི་གསུང་ཚུལ་ཡོད་པ་ཙམ་གྱིས་གསུང་དུ་མི་ངེས་ཏེ། རྒྱུད་རྫུས་པ་རྩོམ་ཤེས་མཁན་ཞིག་ཡིན་ན་གླེང་གཞི་སོགས་སྦྱར་ཏེ་སངས་རྒྱས་ཀྱིས་གསུངས་པ་ལྟ་བུར་མ་བརྫུས་ན། ཁོ་བོས་བྱས་སོ་ཞེས་གསལ་བར་བརྗོད་ན་སངས་རྒྱས་ཀྱི་བཀར་བརྫུས་པར་མི་འགྱུར་རོ། །ཚིག་རིས་ལ་དཔྱད་ན་རྒྱ་སྐད་ལས་བསྒྱུར་པའི་ཉམས་དང༌། བཀའ་དང་དགོངས་འགྲེལ་རྣམས་ལ་ཚིག་གི་བབས། རྒྱ་གཞུང་སྔ་མ་ཚོ་དང་འདྲ་མི་འདྲའི་ཉམས་ཡོད་མོད། སྒྱུར་བྱེད་ཀྱི་ལོ་ཙཱའི་འགྱུར་མཛད་ཚུལ་དང་རྒྱུད་དང་འགྲེལ་བ་རྣམས་སུའང་བཀའི་ཚིག་དངོས་ཅི་རིགས་འདྲེས་ཡོད་པས། དེ་བཀའ་ནས་ཀྱང་བྱུང་བའི་དཔེ་མཐོང་ཟིན་ན་མ་གཏོགས། ཚིག་རིས་ལ་བལྟས་པས་བཀའ་དང་བསྟན་བཅོས་སོ་སོར་རྟགས་འགོད་པ་ཇི་ལྟར་ཡོད། དོན་ལ་དཔྱད་ནའང༌༑ སྡེ་སྣོད་གསུམ་དང་རྒྱུད་སྡེ་བཞིའི་དགོངས་པ་དང་འགལ་བ་ཞིག་རྒྱུད་བརྫུས་པར་ཅི་ལ་རྩོམ། གལ་ཏེ་འགལ་བ་ལྟར་སྣང་ནའང༌། །ཕ་དང་མ་ནི་གསད་བྱ་ཞིང༌། །ཞེས་སོགས་དང་མཚུངས་པར་སྔགས་རྒྱུད་རྣམས་སུ་མཐའ་དྲུག་གིས་རྒྱས་བཏབ་ཡོད་པས། དེའི་ཚིག་སྒྲ་ཇི་བཞིན་ཡིན་མིན་ཀྱང་ཐེ་ཚོམ་ཆོད་དཀའ་བས་བཀའ་མིན་དུ་ཐག་ག་ལ་ཆོད། རྒྱུད་ལའང་ཚིག་དམ་ཞིང་སྦས་ཚུལ་ཅན་གྱི་རྒྱུད་ཀྱི་རིགས་རྣམས་བཤད་རྒྱུད་རྣམས་ཀྱིས་གསལ་དགོས་ལ། མ་སྦས་པ་རྣམས་ངེས་དོན་དང་སྒྲ་ཇི་བཞིན་པའང་ཡོད། སྡེབ་སྦྱོར་ཕུན་སུམ་ཚོགས་པའི་ཚུལ་ཅན་ཡང་ཡོད། སྒྲ་ཉམས་པ་ལྟ་བུར་སྣང་བའང་ཡོད། བསྡུས་རྒྱུད་ལྟ་བུའི་ཚིག་དོན་ཕུན་སུམ་ཚོགས་པ་ལས་སྒྲའི་ང་རྒྱལ་གཅག་པའི་ཕྱིར་བདུན་པའི་དོན་ལ་གཉིས་པ་སོགས་ཆེད་དུ་མཛད་པ་བཞིན་དང༌། གོ་བདེ་ཞིང་ལྷུག་པར་སྟོན་པའི་བོད་རྩོམ་དང་བོན་པོ་གཏེར་མ་ཕལ་དང་ཚུལ་འདྲ་བའང་གདུལ་བྱའི་སྣོད་ཀྱི་དབང་གིས་ཏེ། བསྟན་བྱ་ཉི་ཚེ་བ་དང༌། རྒྱ་ཆེན་པོ་དང༌། སྟོན་ཚུལ་གསལ་མི་གསལ། ཡུལ་སྣ་ཚོགས་ཀྱི་ངེས་ཚིག་ཡོད་པས་ཚིག་རིས་ཙམ་གྱི་ངོས་ནས་མི་ཟིན་ནོ། །དེས་ན་འདི་འདྲའི་རིགས་རྣམས་དཔྱད་པར་དཀའ་བས་ཁ་ཚོན་མི་ཆོད་དེ། བཀའ་ཡིན་པ་ལ་མིན་པར་སྐུར་བ་བཏབ་ན་ཆོས་སྤང་གི་ལས་གསོག་པས། རྙིང་མ་པ་རྣམས་ཀྱི་བཀའ་དང་བསྟན་བཅོས་ལ་གཡོ་ཅན་གྱི་སྐུར་བ་བཏབ་པ་མི་འདུགབདག་གིས་ཀྱང་བཏང་སྙོམས་སུ་བཞག་པ་ལས་ཤེས་མདོག་གི་ཁ་ཚོན་ནམ་ཡང་གཅོད་པར་མི་བྱ་སྟེ། ངེས་པའི་གཏན་ཚིགས་རྙེད་དཀའ་བས་ཐག་གཅོད་རྒྱུ་ག་ལ་ཡོད། ཚིག་རིས་ལ་བརྟགས་ན་མཁས་པས་རྩོམ་པའི་ཉམས་དང༌། དེ་ལྟ་བུ་མིན་པ་གྲོང་ཚིག་གི་གཤིས་ཅན་གང་ཡིན་སུས་ཀྱང་ཤེས་སླ་སྟེ། དེ་ཙམ་གྱིས་བཀའ་ཡིན་མིན་སོགས་ངེས་དཀའ་སྟེ། སངས་རྒྱས་ཀྱི་གསུང་ནི་གདུལ་བྱའི་དབང་གིས་རྗོད་བྱེད་སྣ་ཚོགས་དང་དོན་སྣ་ཚོགས་སུ་ཡོད་པ་མི་ཁེགས་པའི་ཕྱིར་ཏེ། མགོན་པོ་བྱམས་པས། ཇི་ལྟར་བསིལ་དང་ཞིམ་དང་འཇམ་པ་དང༌། །ཡང་བའི་ཆུ་ནི་སྤྲིན་ཆེན་ལས་ཐོན་པ། །ས་ལ་བ་ཚྭ་ལ་སོགས་གནས་འབྲེལ་བས། །ཤིན་ཏུ་མང་པོའི་རོ་ནི་འབྱུང་བ་ཡིན། །དེ་བཞིན་འཕགས་ལམ་ཡན་ལག་བརྒྱད་ཆུའི་ཆར། །རབ་ཡངས་བརྩེ་སྤྲིན་སྙིང་པོ་ལས་ཐོན་པ། །འགྲོ་བའི་རྒྱུད་ཀྱི་གནས་ཀྱི་དབྱེ་བ་ཡིས། །རྣམ་པ་མང་པོའི་རོ་དང་ལྡན་པར་འགྱུར། །ཞེས་གསུངས། དེ་བཞིན་སྔགས་ཀྱི་ཡི་གེ་ལའང༌། སངས་རྒྱས་ཀྱི་གསུང་ཡིན་ན་ལེགས་སྦྱར་ཁོ་ན་ཡིན་པའི་ངེས་པ་མེད་དེ། ལྷ་ཀླུ་མི་སོགས་སྐད་སྣ་ཚོགས་པར་བྱིན་གྱིས་བརླབས་པའི་སྔགས་ཡོད་པས༑ ལེགས་སྦྱར་ཁོ་ནར་མ་ངེས་ཏེ། དྲི་མེད་འོད་ལས། ཀུན་མཁྱེན་ལམ་དོན་གཉེར་བ་རྣམས་ལ་སྒྲ་དང་སྒྲ་མིན་ལ་སོགས་རྣམ་དཔྱད་ཆེན་པོ་མེད། །སྣ་ཚོགས་ཡུལ་སྐད་ངན་པ་ཡིས་ཀྱང་ཆེན་པོ་རྣམས་ཀྱི་ལམ་ལ་རྟག་ཏུ་འཇུག །སེམས་ཅན་རྣམས་ཀྱི་མོས་པའི་སེམས་ཀྱི་དབང་གིས་ཐམས་ཅད་མཁྱེན་པའི་གསུང་མཆོག་ལ། །བརྡའ་སྤྲོད་པ་དང་ཀླུས་བཀོད་སྒྲ་བརྩེགས་རྩོད་པ་དོན་གཉེར་རྣམས་ཀྱིས་དེ་ལས་གཞན། །ཞེས་དང༌། དུད་འགྲོ་ཡི་དྭགས་ལྷ་མིན་རྣམས་དང་ལྟོ་འཕྱེ་ལྷ་མི་འཕགས་པ་བོད་ལ་སོགས་རྣམས་ལ། །བྱུང་དང་འབྱུང་འགྱུར་ད་ལྟར་བྱུང་བ་རྣམ་པ་གསུམ་དང་རྟག་ཏུ་བདེན་པའི་ཆོས་གསུངས་ཤིང༌། །རང་རང་སྐད་གཞན་རྣམས་ཀྱིས་སྲིད་གསུམ་མ་ཚང་མེད་པ་ལམ་ལ་ཡང་དག་འགོད་བྱེད་པ། །འདི་ནི་བདེ་ཉམས་འབྲས་བུ་སྟེར་བ་ཐམས་ཅད་མཁྱེན་པའི་གསུང་སྟེ་ལྷ་ཡི་སྐད་ཀྱིས་མིན། །ཞེས་གསུངས། དཔེར་ན་ལེགས་སྦྱར་ལ་ཡི་གེ་མང་པོ་བརྩེགས་པ་མེད་ཀྱང༌། དུས་འཁོར་ལ་རྣམ་བཅུ་དབང་ལྡན་གྱི་སྔགས་སོགས་དང༌། རྙིང་མའི་ཚེ་བདག་ཨྱེ་ལྟ་བུ་སོགས་ཤིན་ཏུ་མང་ཞིང༌། བརྡའ་དོན་ཚེའི་སྒོ་ནས་ཨཱོཾ་ལ་རིང་ཆ་བཏགས་པ། སྒྲ་བསྒྱུར་ཏེ་ཀྲོ་དྷ་ལ་ཀྲོ་ཏ་སོགས་སུ་འབོད་པ་སོགས་སྒྲ་ཉམས་སྣ་ཚོགས་ནི་མན་ངག་ཅན་གྱི་སྔགས་ཀྱི་སྒྱུར་སོ་གང་ཞིག་རྣོ་བའི་གནད་དང་ལྡན་པ་ཡིན་ཏེ། འདི་འདྲ་མཐའ་དག་ཕྱོགས་རེའི་དཔྱད་པས་ཤེས་མི་ནུས་ཏེ། དཔེར་ན་མཚན་བརྗོད་ཐིག་ལེ་སྟོང་པ་ཡི་གེ་བརྒྱའི་སྐད་དོད་དང༌། ཥ་ཊ་དྲུག་གི་སྐད་དོད་ལ། ཐིག་སྟོང་ཡིག་དྲུག་མཚོན་བྱེད་དབྱུག་པའི་རྣམ་པ་དྲུག་འདུས་པའི་ཨེ་ཡིག་ཏུ་གྲུབ་པ་དེ་ཡིན་ལ། ཥ་ཊ་ཤྭ་ཏར་བསྒྱུར་ན་བརྒྱ་ཡི་སྐད་དོད་དེ། ཡི་གེ་བརྒྱའམ་ལྷ་བརྒྱ་ཡི་ས་བོན་དུའང་རུང་བ་ལྟ་བུ། བརྒྱ་དང་དྲུག་ཁྱད་ཆེ་ཡང་དོན་ལ་མི་འགལ་བ་ལྟ་བུ་འདི་འདྲ་ཕལ་གྱི་བློ་ངོར་མི་འཐད་ཀྱང་མཁས་པ་ལ་ཆེས་མཛེས་གསུངས། རྙིང་མའི་སྔགས་ཕལ་ཆེར་བོད་སྐད་ཡིན་པས་འདི་ལ་ཐེ་ཚོམ་ཟ་འདུག་ཀྱང༌། གསར་རྒྱུད་ཕྱག་རྡོར་གསང་བ་མངོན་བསྟན་གྱི་རྒྱུད་སོགས་ནའང་དེ་འདྲ་བོད་སྐད་ཀྱི་སྔགས་མང་དུ་ཡོད་ལ། ཀྱེ་རྡོ་རྗེའི་རྡོ་རྗེའི་གླུ་སོགས་རྒྱུད་ཕལ་མོའི་སྔགས་སམ་གླུ་རྣམས་ཀྱང་ལེགས་སྦྱར་ཁོ་ན་མིན་པར་ཟུར་ཆག་སོགས་དུ་མ་ཡོད། དེའི་ཕྱིར་མཁའ་འགྲོ་གསང་བའི་བརྡ་དང་ལྷ་ཀླུ་གནོད་སྦྱིན་རྣམས་དང༌། མི་ཡི་སྐད་ཀྱི་བྱེ་བྲག་ལེགས་སྦྱར་ཟུར་ཆག་སོགས་བཞི་དང༌། བོད་སོགས་ཡུལ་སོ་སོའི་སྐད་དུ་བྱིན་གྱིས་བརླབས་པ་ཡོད་དེ། ཆོས་ཐམས་ཅད་ཀྱང་ངེས་ཚིག་སྣ་ཚོགས་ཀྱིས་མ་བསྟན་ན། སྐད་རིགས་གཅིག་གིས་ཡུལ་གཅིག་གི་སྟོན་པར་འགྱུར་གྱི། ཡུལ་ཐམས་ཅད་དུ་སྟོན་མི་ནུས་ཀྱི། ངེས་ཚིག་སོ་སོ་ཡང་དག་པར་རིག་པ་ཐོབ་པའི་སངས་རྒྱས་བྱང་སེམས་རྣམས་ཀྱིས་སྐད་སྣ་ཚོགས་ཀྱིས་སྟོན་པ་ནི། ལྷ་ཡི་སྐད་དང་ཀླུ་དང་གནོད་སྦྱིན་སྐད༑ ༑གྲུལ་བུམ་དག་དང་མི་ཡི་སྐད་རྣམས་དང༌། །འགྲོ་བ་ཀུན་གྱི་སྒྲ་རྣམས་ཇི་ཙམ་པར༑ ༑ཐམས་ཅད་སྐད་དུ་བདག་གིས་ཆོས་བསྟན་ཏོ། །ཞེས་གསུངས་པ་བཞིན་ནོ། །དེ་བཞིན་དུ་བཟླ་བྱའི་སྔགས་ཀྱང་ལེགས་སྦྱར་ཁོ་ནར་བྱིན་གྱིས་བརླབ་ཀྱི་གཞན་པའི་སྐད་ལ་བྱིན་བརླབ་མི་ནུས་པ་མ་ཡིན་ཏེ་གང་ལའང་བརླབ་ནུས་སོ། །དེའི་ཕྱིར་རྙིང་རྒྱུད་རྣམས་སུ་རྒྱ་སྐད་དུ་སྔགས་བྱིན་གྱིས་བརླབས་པའི་སྔགས་སོར་བཞག་པའང་ཡོད། ཤམ་བུ་སོགས་དང་སྔགས་དངོས་ལའང་བོད་སྐད་དུ་བྱས་པ་ཡོད་དེ། དེ་དག་རྣོ་མྱུར་ཁྱད་དུ་འཕགས་པར་སངས་རྒྱས་ལས་མི་གཞན་པའི་པདྨ་འབྱུང་གནས་སོགས་ཀྱིས་དགོངས་ནས་བསྟན་པ་ཡིན་ལ༑ དེ་ལྟར་བཟླས་ན་བསླུ་བ་མེད་པ་ནི། པུ་ཏྲ་བྷ་དྲའི་སྔགས་ཞང་ཞུང་གི་སྐད་དུ་ཡོད་པ་བསམ་ཡས་སུ་གཏེར་དུ་སྦས། ཕྱིས་ཁ་ཅིག་གིས་བཏོན་པའི་ཚེ་ལོ་ཆེན་རིན་བཟང་གི་ལས་སྦྱོར་མཛད་པ་རྒྱ་སྐད་ཀྱི་སྔགས་ཀྱིས་མ་གྲུབ་ལ། ཞང་ཞུང་གི་སྐད་ཀྱི་སྔགས་ཀྱིས་དགྲ་ཐུལ་བས༑ པད་འབྱུང་དུས་གསུམ་མཁྱེན་པ་ཡིན་ནོ་ཞེས་བསྔགས་པར། ས་སྐྱའི་མགོན་པོད་སོགས་སུ་གསུངས་པས་མཚོན་ནས་ཤེས་སོ། །དེས་ན་དབྱིག་གཉེན་གྱིས། དམ་ཆོས་ཚུལ་ལ་ཚད་མ་ཐུབ་རྣམས་ཡིན། །ཞེས་གསུངས་པ་ལྟར་རོ། །ཆོས་དང་གང་ཟག་གི་ཚད་འཛིན་ཤིན་ཏུ་དཀའ། རང་ཐེ་ཚོམ་མེད་པའི་ཆོས་ཞིག་ལ་བློ་གཏད། གཞན་ལ་སྒྲོ་སྐུར་མི་བྱ་བར་བཏང་སྙོམས་སུ་བཞག་ན་ལེགས་ཏེ། མགོན་པོ་བྱམས་པས། ཡིད་ཀྱི་ཉེས་པ་རང་བཞིན་གདུག་པ་སྟེ། །མི་རིགས་པ་ཡི་གཟུགས་ལའང་མི་རིགས་ན། །ཐེ་ཚོམ་ཟ་བའི་ཆོས་ལ་སྨོས་ཅི་དགོས། །དེ་བས་བཏང་སྙོམས་བཞག་ལེགས་ཉེས་པ་མེད། །ཅེས་གསུངས༑ ངེས་པར་ཟོག་པོས་ཆོས་ལ་བསླད་བཏང་ནས་བསྟན་པའི་ཚིག་དང་དོན་དཀྲུགས་པ་མཐོང་ན་བསྟན་པ་ལ་གཅེས་སྤྲས་ཀྱིས་མ་དག་པ་སུན་འབྱིན་པ་གནང་བ་ཡིན་ཀྱང༌། སྔར་ཡོད་ཀྱི་ཆོས་འདི་དག་ལ་ཧ་ཅང་དག་མ་དག་གི་དཔྱད་ར་དང་བརྗོད་པ་མང་བ་ལ་དགོས་པ་ཆེར་མ་མཐོང་ངོ༌། །དེ་ལྟར་གསར་རྙིང་གྲུབ་མཐའི་ཆགས་སྡང་གིས། རྙིང་ཆོས་མི་དག་པར་སྨྲ་བའི་ཚུལ་རྣམས་ལེགས་པར་བཏགས་ཏེ་ཐེ་ཚོམ་བཅད་ནས། ད་ནི་གསར་མ་ལས་ཆེ་བ་དྲུག་གིས་ཁྱད་པར་དུ་འཕགས་པའི་ཚུལ་སྔོན་གྱི་མཁས་གྲུབ་དག་གིས་གསུངས་པའི་དོན་བརྗོད་པར་བྱ་སྟེ། དེ་ཡང་སྨྲ་བའི་སེང་ཆེན་རོང་ཟོམ་པ་ཆོས་ཀྱི་བཟང་པོའི་ཞལ་སྔ་ནས། སྤྱན་འདྲེན་པ་པོ་ཡོན་བདག་གི་ཆེ་བ། སྔ་འགྱུར་ཡོན་བདག་འཕགས་པ་རིགས་གསུམ་མགོན་པོའི་རྣམ་འཕྲུལ་ཆོས་རྒྱལ་མེས་དབོན་རྣམ་གསུམ་ཡིན་པས་ཕྱི་འགྱུར་གྱི་ཡོན་བདག་དང་མི་འདྲ། གང་དུ་བསྒྱུར་བའི་གནས་ཀྱང༌། སྔོན་སྤྲུལ་པའི་གཙུག་ལག་ཁང་བསམ་ཡས་སོགས་ཆོས་འཁོར་སྟོད་སྨད་ཡིན་པས་ད་ལྟའི་གྲོང་དགོན་ཕག་ཕུག་དང་མི་འདྲ། སྒྱུར་བྱེད་ལོ་ཙཱའང༌། སྔོན་སྒྲ་བསྒྱུར་བཻ་རོ་ཙ་ན་དང་སྐ་ཅོག་ཞང་གསུམ་རྨ་གཉགས་གནུབས་སོགས་སྤྲུལ་པའི་ལོ་ཙཱ་བས་བསྒྱུར་པའི་ཆོས་ཡིན། ད་ལྟ་བརྡ་སྤྲོད་གཞུང་དུ་མ་རེ་ཤེས་པ་ལ་ལོ་ཙཱར་བཏགས། དབྱར་མང་ཡུལ་དུ་བསྡད། དགུན་བལ་ཡུལ་དུ་ཡུག་རེ་ཕྱིན་ནས་བསྒྱུར་པ་དང་མི་འདྲ། པཎྜི་ཏའི་ཁྱད་པར་ཡང༌། སྔོན་ཞི་བ་འཚོ། སངས་རྒྱས་གསང་བ། པད་འབྱུང༌། བི་མ་ལ་སོགས་སངས་རྒྱས་དང་ས་ཆེན་པོ་ལ་བཞུགས་པའི་བྱང་འཕགས་རྣམས་ཀྱིས་སྤྱན་དྲངས་པའི་ཆོས་ཡིན། ད་ལྟ་གསེར་འདོད་དུ་འཁྱམས་པ་རྣམས་དང་མི་འདྲ། ཞུ་རྟེན་གྱི་མེ་ཏོགསྔོན་གསེར་ཤ་བའི་རླིད་བུ་དང་བྲེ་ལ་གཞལ་ནས་ཕུལ་བའི་ཆོས་ཡིན། ད་ལྟ་མཆན་ནས་གསེར་ཞོ་རེ་གཉིས་བཏོན་ནས་ཞུས་པ་དང་མི་འདྲ། ཆོས་ཀྱི་ཁྱད་པར་སྔོན་འཕགས་ཡུལ་དུ་སངས་རྒྱས་ཀྱི་བསྟན་པ་གྲ་མ་ཉམས་དུས་བསྒྱུར་པར་མ་ཟད། འཕགས་ཡུལ་ན་མེད་པའི་རྒྱུད། བྱང་ཆུབ་སེམས་དཔའ་དང་གྲུབ་པ་དང་རིག་འཛིན་དང་མཁའ་འགྲོ་མ་རྣམས་ཀྱིས་བཟུང་སྟེ་དག་པའི་ཞིང་ན་བཞུགས་པ་དང༌། འཛམ་གླིང་གི་བྱེ་བྲག་ཨོ་རྒྱན་དང༌། སེངྒ་ལའི་གླིང་སོགས་ནས། སློབ་དཔོན་པདྨ་དང་བི་མ་ལ་སོགས་གྲུབ་པའི་ཁྱུ་མཆོག་རྣམས་ཀྱིས་རྫུ་འཕྲུལ་གྱི་བཀོད་པས་བླངས་ནས་བསྒྱུར་པ་ཡིན། འགྱུར་ཡང་སྔོན་གྱི་ལོ་ཙཱ་བ་རྣམས་སྤྲུལ་པའི་སྐུ་ཡིན་པས་དོན་ཇི་ལྟ་བ་བཞིན་དུ་གཏན་ལ་ཕབ་པས་གོ་སླ་ཞིང་བྱིངས་འཇལ་བ་ལ་རླབས་ཆེ་ཞིང༌། ཕྱིས་ཀྱི་ལོ་ཙཱ་རྣམས་ཀྱིས་དོན་བསྒྱུར་མ་ནུས་པར་རྒྱ་དཔེའི་གོ་རིམ་ལྟར་སྒྲ་བསྒྱུར་བྱས་པས་ཚིག་གྲིམ་ལ་གོ་དཀའ། བྱིངས་འཇལ་བ་ལ་རླབས་ཆུང་བས་མི་འདྲ་བ་ཡིན་གསུངས། འདི་དག་རྙིང་མ་པས་རང་བསྟོད་ཡིན་སྙམ་ན་མ་ཡིན་ཏེ། དོན་ལ་གནས་པའི་ཆེ་བ་ཡང་དག་ཡིན་ནོ། །ཇི་ལྟར་ན། ལོ་པཎ་གདན་འཛོམས་བྱས་ནས་ཡིད་ཆེས་ཁུངས་བཙུན་གྱི་ཆོས་དག་ཐེར་དུ་བཏབ་སྟེ་བསྒྱུར་པ་དེ་འདྲ་གསར་འགྱུར་ལ་མེད་དེ།
དང་པོ་སྤྱན་འདྲེན་པ་ཡོན་བདག་གི་ཆེ་བ།
ཆོས་རྒྱལ་ཁྲི་སྲོང་ལྡེའུ་བཙན་འདྲ་བའི་མངའ་དབང་ཆེན་པོ། རྒྱ་དཀར་ནག་ཞང་ཞུང་སོགས་ཀྱི་པཎ་གྲུབ་སྡུད་ནུས་པ་ཕྱིས་སུ་ཇི་ལྟར་བྱུང་སྟེ་མ་བྱུང་ངོ༌། །འདི་རྒྱལ་པོ་མངའ་ཐང་ཆེ་བ་ཡིན་དུ་ཆུག་ན་ཆོས་ཀྱི་ཆེ་བར་མི་འགྱུར་སྙམ་ན། རྒྱལ་པོ་མངའ་ཐང་ཆེན་པོས་མཐའ་བཞིའི་མཁས་གྲུབ་སྡུད་པའི་སྒོ་ནས་སྤེལ་བའི་ཆོས་ཡིན་པས་གསར་འགྱུར་ལས་ཡིད་ཆེས་ཁུངས་བཙུན་གྱི་ཆེ་བ་ངེས་པར་ཡིན་ཏེ། ཕྱིས་འགྱུར་ལའང་གདན་འདྲེན་པ་ལྷ་བླ་མ་ལྟ་བུ་དང༌། པཎྜི་ཏ་ཇོ་བོ་ཆེན་པོ་ལྟ་བུ་སོགས་ཡོད་མོད་ཀྱི། དེ་དུས་གསར་འགྱུར་ཕྲན་ཚེགས་རེ་ལས་སྔ་དུས་ལྟར་མ་བྱུང་ན། དེ་ལས་གཞན་པའི་ལོ་ཙཱ་བ་རྒྱ་གར་དུ་རྐང་པས་ཕྱིན་པ་རེ་ཟུང་གི་ལྟ་ཅི་སྨྲོས། དེ་དག་གསར་མའི་ལོ་པཎ་ཁྱད་གསོད་མིན་ཏེ། བདག་ཉིད་ཆེན་པོ་དེ་དག་ཀྱང་བསྟན་འགྲོར་ཕན་བདེའི་བྱེད་པོ་ཡིན་མོད། ཆོས་ཀྱི་ཁུངས་སྔ་འགྱུར་པ་འཕགས་ཚུལ་བསྟན་པ་ཡིན་ནོ། །
གཉིས་པ་གང་དུ་བསྒྱུར་པའི་གནས་ཕྱག་བཞེས་གཙུག་ལག་ཁང་གི་ཆེ་བ།
སྔོན་གྱི་དུས་སུ་གྲུབ་པའི་སློབ་དཔོན་ཆེན་པོ་པདྨ་སམ་བྷ་ཝས་གངས་ཅན་གྱི་མི་དང་མི་མིན་ནག་ཕྱོགས་འབྱུང་པོའི་ཚོགས་རྣམས་ནུས་པའི་མཐུས་ཚར་བཅད། དཀར་ཕྱོགས་ཀྱི་ལྷ་མ་སྲིན་སྡེ་བརྒྱད་རྣམས་དབང་དུ་བསྡུས་ཤིང་བྲན་དུ་བཀོལ་ཏེ་རྒྱལ་ཆེན་བཞི་སོགས་ཀྱིས་ལས་དཔོན་བྱས་ཏེ་བཞེངས་ཤིང༌། ཁྱད་པར་ལྷ་ཀླུ་གནོད་སྦྱིན་མི་ལ་སོགས་པའི་གནས་ཐ་དད་པ་ནས་རིག་པ་འཛིན་པ་དང་མཁའ་འགྲོའི་ཚོགས་ཀྱིས་བཟུང་བའི་རྒྱུད་སྡེ་མཐའ་ཡས་པའི་གླེགས་བམ་རྣམས། སྤྱན་དྲངས་ཤིང་བཞུགས་སུ་གསོལ་བ་དང༌། རབ་ཏུ་གནས་པའི་མེ་ཏོག་འཐོར་བ་སོགས་ཀྱི་ཚེ་ངོ་མཚར་གྱི་བཀོད་པ་བསམ་གྱིས་མི་ཁྱབ་པ་ལྷ་མི་ཀུན་གྱི་མིག་གི་བདུད་རྩིར་གྲུབ་པ་དང༌། སྔགས་བདག་སྲུང་མའི་ཚོགས་ཀྱིས་བཀའ་ཡི་གཉེར་ཁ་མཛད་པ་སོགས་ཨོ་རྒྱན་ཧེ་རུ་ཀའི་ལྷ་ཁང་དང་རྣམ་དབྱེར་མེད་པར་ཡོངས་ལ་གྲགས་ཤིང་གྲུབ་པའི་ལུགས་གསུམ་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་སོགས་ཆོས་འཁོར་རྣམ་གསུམ་སྟེ། ཕྱིས་འགྱུར་གྱི་སྐབས་སུ་ཐོ་ལིང་གསེར་ཁང་སོགས་ཅི་རིགས་ཡོད་མོད་ཀྱི་སྔ་མ་དང་འགྲན་བཟོད་པ་ནི་འགའ་ཡང་མ་དམིགས་པའི་ཕྱིར་རོ། །དེས་ན་དེ་འདྲའི་གཙུག་ལག་ཁང་བཀའ་གཉན་ཞིང་ཟིལ་ཆེ་བ་དང༌། གཙོ་བོར་རྒྱ་དཔེའི་དན་དཔང་དང་ལོ་པཎ་མཁས་གྲུབ་དུ་མ་བཞུགས་པའི་དྲུང་ཡིན་པས་རང་བཟོའི་ཚིག་བསླད་ཕྲ་མོ་ཙམ་ཡང་གཞུག་མི་ནུས་པའི་ཕྱིར། དེར་བསྒྱུར་པའི་ཆོས་རྣམས་བསྲེགས་བཅད་བདར་བའི་གསེར་བཞིན་ཚད་མར་འོས་པ་ནི་སྔ་འགྱུར་གྱི་ཆེ་བ་ཡང་དག་པ་ཡིན་ནོ། །
གསུམ་པ་སྒྲ་སྒྱུར་ལོ་ཙཱ་བའི་ཆེ་བ།
ས་བཅུའི་དབང་ཕྱུག་འཕགས་པ་ཀུན་ཏུ་བཟང་པོ་ཉིད་མི་ཡི་ཚུལ་བཟུང་བ་རྣམ་སྣང་ལོ་ཙཱ་བ་ཆེན་པོ་སོགས་ཆོས་ཀྱི་གཏིང་དཔོག་པ། དགོངས་པའི་རྩལ་རྫོགས་པ། གྲུབ་པའི་མཚན་རྟགས་མངོན་དུ་འཆང་བ། རྗེ་འབངས་ཉེར་ལྔ་སོགས་དམ་པ་མང་པོ་འདུས་པ་ཡིན་ཏེ། སྒྲ་སྒྱུར་བརྒྱ་རྩ་བརྒྱད་སོགས་འཛོམས་ནས། དང་པོ་གཞུང་བོད་སྐད་དུ་བསྒྱུར། དེའི་ཚིག་དོན་ལ་པཎ་ཆེན་རྣམས་དཔང་པོར་བྱས་ནས་ཞུས་དག་བྱས། དེ་ནས་འཆད་ཉན་གྱིས་གཏན་ལ་ཕབ་པ་དེ་འདྲའི་ལོ་ཙཱ་ཕྱིས་སུ་ཡང་དཀོན་ཏེ། རྔོག་ལོ་ཙཱས་བསྔགས་པ་གོང་བརྗོད་ལྟར་རོ། །དེ་ལྟར་ལོ་པཎ་མཁས་གྲུབ་འཛོམས་ནས་དག་ཐེར་ཕུད་པའི་ཆོས་ཡིན་པས་ཆོས་ཀྱི་ཆེ་བ་དངོས་སུ་འགྲོའོ། །
བཞི་པ་པཎྜི་ཏའི་ཆེ་བ།
གསར་འགྱུར་ཕལ་ལ་རྒྱ་དཔེ་ལས་ལོ་ཙཱ་བས་སྐད་དོད་བསྒྱུར་བ་མང་ལ། ཕལ་ཆེར་པཎྜིཏ་ལས་ཐོས་ནས་འགྱུར་བ་དང་པཎྜི་ཏ་དེ་དག་ཀྱང་ཚད་ལྡན་ཡིན་མོད་ཀྱི་སྔ་འགྱུར་དུས་ཀྱི་པཎ་གྲུབ་ལྟ་བུ་ཆེས་དཀོན་ཏེ། བདག་ཉིད་ཆེན་པོ་ས་པཎ་གྱིས། སྡོམ་བརྩོན་དམ་པ་དཔལ་ལྡན་ཞི་བ་འཚོ། །བརྟུལ་ཞུགས་གྲུབ་པ་པདྨ་འབྱུང་གནས་དཔལ། །བློ་གསལ་དབང་པོ་པདྨའི་ངང་ཚུལ་ཅན། །རྩོད་པའི་དུས་ཀྱི་རྒྱལ་བ་གཉིས་པ་ཡིན། །ཞེས་གསུངས་པ་ལྟར། མཁན་ཆེན་ཞི་བ་འཚོ་ལྟ་བུའི་སྡོམ་བརྩོན་ཆེན་པོ་ཤིང་རྟའི་སྲོལ་འབྱེད་ཀྱི་སློབ་དཔོན་ཡོངས་སུ་གྲགས་པ་རྒྱ་གར་ན་ཡང་དཀོན་པར་རྗེ་ཙོང་ཁ་པས་ཀྱང༌། འཇམ་དཔལ་དབྱངས་ཀྱི་རྗེས་བཟུང་བས། །རང་གཞན་གྲུབ་མཐའི་ཕ་རོལ་སོན། །ཟབ་མོའི་དོན་ལ་མངའ་བརྙེས་པ། །དཔལ་ལྡན་ཞི་བ་འཚོ་ལ་འདུད། །ཅེས་དང༌། འདི་ཡི་རིགས་པའི་དགའ་སྟོན་མྱོངས་བ་ན། །སྐྱེ་བ་མང་པོར་རིགས་པའི་ལམ་དུ་ནི། །ངལ་བ་མང་བྱས་སྒྲུབ་དང་སུན་འབྱིན་ལ༑ ༑ལེགས་པར་བྱང་བའི་རྒོལ་བ་མཁས་མང་གི། །གཙུག་ན་གཙུག་རྒྱན་ནོར་བུ་ལྟར་མཐོ་བ། །སྨྲ་བ་ངན་པའི་ཚོགས་རྣམས་མཐར་མཛད་པ། །འཕགས་པའི་ཡུལ་ནའང་ཆེས་དཀོན་འདི་འདྲ་ནི། །བོད་ཀྱི་རྗེ་རྒྱལ་བཙན་པོས་སྤྱན་དྲངས་པ། །ཨེ་མ་བདག་ཅག་བོད་འབངས་སྐལ་བཟང་ཞེས། །ཡིད་ནི་རྨད་བྱུང་བདེ་ལ་རོལ་པ་ཡིས། །ཡོངས་སུ་བསྐྱོད་པས་གཞན་གྱི་དབང་གྱུར་པས། །ཞེས་སོགས་ཆེད་དུ་བསྔགས། གྲུབ་པའི་དབང་ཕྱུག་པདྨ་འབྱུང་གནས་ནི་འཕགས་ཡུལ་གྱི་གྲུབ་ཐོབ་སྐར་ཚོགས་ལྟ་བུའི་དབུས་ན་ཟླ་བ་ལྟར་འཕགས་པར་ཡོངས་སུ་གྲགས་ཤིང༌། འཕགས་བོད་འགྲོ་ལྡིང་སོགས་སུ་གྲུབ་པའི་རྟགས་མཚན་བསམ་གྱིས་མི་ཁྱབ་པར་མངོན་དུ་བསྟན་པའི་ལོ་རྒྱུས་དེང་སང་ཡང་ཉམས་པ་མེད་པར་ཡོངས་ལ་གྲགས་པ་ཉིད་ཡིན་ལ། པཎ་ཆེན་བི་མ་མི་ཏྲ་ནི། མཁས་ཤིང་གྲུབ་པའི་ཁྱུ་མཆོག་ཡིན་པར་རྒྱ་བོད་ཀུན་ཏུ་གྲགས་ཤིང་འཕོ་ཆེན་འཇའ་ལུས་འཆི་མེད་རྡོ་རྗེའི་སྐུ་བརྙེས་ཏེ་ད་ལྟའང་རྒྱ་ནག་རི་བོ་རྩེ་ལྔར་བཞུགས། དེས་མཚོན་ནས་སངས་རྒྱས་གསང་བ། ཛི་ན་མི་ཏྲ་སོགས་རྒྱ་གར་ན་ཡོངས་སུ་གྲགས་པ། ཕྱིས་ཀྱི་རྒྱ་གར་གྱི་པཎ་གྲུབ་རྣམས་ཀྱིས་ཚད་མར་འཛིན་པ་ཤ་སྟག་ཡིན་ལ། དེ་འདྲ་རེ་ཟུང་ཙམ་མིན་པར་པཎ་གྲུབ་མང་པོ་དུས་གཅིག་ཏུ་ཞལ་འཛོམས་ནས། མདོ་སྔགས་ཀྱི་ཆོས་སྒྱུར་ཞུས་གཏན་ལ་ཕབ་པ་དེ་འདྲ་ཕྱིས་སུ་གསར་འགྱུར་ལ་ཇི་ལྟར་བྱུང༌། དེས་ན་སྒྱུར་བྱེད་པཎ་གྲུབ་ཁྱད་འཕགས་མང་པོ་དཔང་པོར་བཞུགས་བཞིན་ཆོས་རྣམས་བསླད་མེད་གསེར་ཞུན་མ་ལྟ་བུ་མ་ནོར་བར་བསྒྱུར་བ་ནི་སྔ་འགྱུར་པའི་ཆོས་ཀྱི་ཆེ་བ་ཡིན་ནོ། །དེ་ལྟར་པཎ་གྲུབ་ཁྱད་འཕགས་དེ་རྣམས་དབང་བཅུའི་གོ་འཕང་བརྙེས་པས་བྱེ་མ་གསེར་དང་རྡེའུ་གཡུ་རུ་བསྒྱུར་ནུས་པ། གསེར་དང་བོང་བ་མཉམ་ཞིང་ནོར་གཙོ་བོར་མི་བྱེད་པ། བསྟན་འགྲོའི་དོན་གྱི་ཐུགས་ཅན། སྨོན་ལམ་དང་ཐུགས་བསྐྱེད་ཀྱིས་གངས་ཅན་མུན་པའི་སྨག་རུམ་འདུལ་བའི་ཕྲིན་ལས་ཅན། རྒྱལ་དང་རྒྱལ་བའི་སྲས་པོ་རྣམས་མཁས་གྲུབ་ཀྱི་ཚུལ་དུ་བྱོན་པ་ཡིན་པ་ནི་སྔར་དུས་འཁོར་གྱི་ལུང་དང༌༑ འཇམ་དཔལ་རྩ་རྒྱུད་ལས་རྒྱལ་པོ་མི་ཡི་ལྷ་ཞེས་ཆོས་རྒྱལ་ལུང་བསྟན་པ་སོགས་ཀྱིས་གྲུབ་བོ། །
ལྔ་པ་ཕྱག་རྟེན་མེ་ཏོག་གི་ཆེ་བ།
ཆོས་ཀྱི་རྒྱལ་པོས་གསེར་ཕྱེ་བྲེ་ལ་གཞལ། གསེར་གྱིས་ཤ་བའི་རླིད་བུ་བཀང་བ་ལྟ་བུ་འབྱོར་པའི་མངའ་ཐང་ཆེན་པོས། ལོ་པཎ་འདི་སྙེད་ཅིག་བོད་དུ་གདན་འཛོམས་པར་བྱས་པ་འདི་ཉིད་དེ། འདི་ནོར་གྱི་ཆེ་བ་ཙམ་ཡིན་ལ་ཆོས་ཀྱི་ཆེ་བར་མི་འགྱུར་བས། གསར་མ་པ་ཁ་ཅིག་གིས་རང་ལུགས་ལ་དམ་པའི་ཆོས་དཔྱད་གསུམ་གྱིས་དག་པ་གསེར་ཞུན་མ་ལྟ་བུའི་ཆེ་བ་བརྗོད་མོད། དཔྱད་གསུམ་གྱིས་དག་པའི་གསེར་ཞུན་མ་ལྟ་བུ་དེ་ཁྱེད་ཅག་མགོ་རྒོད་པས་རྙེད་པ་ཡིན་ན་དེ་ལྟར་ཡིན་དུ་ཆུག་རུང༌། ཆོས་དེ་ཆོས་རྒྱལ་ཆེན་པོའི་སྨོན་ལམ་ཐུགས་བསྐྱེད་མངའ་དབང་གིས་བྱུང་བ་ཁྱེད་ཅག་གིས་མ་གོ་བར་ཟད་དོ། །འོན་ཀྱང་ནོར་གྱི་འབྱོར་པ་དེ་ལྟ་བུ་མེད་ན། ཇོ་བོ་རྗེ་བོད་དུ་སྤྱན་འདྲེན་འདོད་ཀྱིས་གསེར་བཙལ་བས་ལྷ་བླ་མ་ཡེ་ཤེས་འོད་གར་ལོག་གི་བཙོན་ཞབས་སུ་འདའ་དགོས་བྱུང་བའི་དཔེ་ལྟར། བསམ་པ་ཆེ་ཡང་ལག་ཏུ་མི་ལོན་མོད། ཆོས་ཀྱི་རྒྱལ་པོ་མངའ་དབང་ཆེན་པོས། ཆོས་ཀྱི་སྡེ་འཛུགས་པའི་ཕྱི་གཙུག་ལག་ཁང༌། ནང་སྐུ་གསུང་ཐུགས་ཀྱི་རྟེན། བསྟན་པའི་བདག་པོ་ལོ་པཎ་གྱི་ལམ་རྒྱགས་དང༌། འཚོ་བའི་ཡོ་བྱད༑ ཞབས་འབྲིང་པའི་སྐྱེ་བོ་དང་བཅས་པའི་དགོས་པའི་ཡོ་བྱད་ཐམས་ཅད་མ་ཚང་བ་མེད་པའི་མཐུ་ལས། ལོ་པཎ་མཁས་གྲུབ་ཞལ་འཛོམས་ནས་ཆོས་རྣམ་དག་འགྱུར་བ་ཡིན་པས་འདི་ཡང་ཆེ་བར་ཅིས་མི་འགྱུར་ཏེ། ཆོས་འབྱུང་བའི་ཡན་ལག་ཡིན་པས་སོ། །འདི་ལ་ལྟོས་ནས་གསེར་ཆོས་ཟེར་བ་དང༌། རྒྱ་གར་དུ་བགྲོད་ནས་དཀའ་བས་བཙལ་བའི་ཆོས་ཞེས་སམ། པཎ་གྲུབ་ཀྱི་གདམས་པ་གཅིག་བརྒྱུད་མ་ཞེས་སོགས་སུ་བོད་ན་འབོད་པ་གཞན་ཆོས་ཡིན་པ་དང་ཟབ་པ་དང་རྙེད་དཀའ་བ་ཡིན་པ་བདེན་ཡང༌། ཆོས་རྒྱལ་གྱི་སྐུ་དུས་ལྟ་བུའི་ཡོན་ཕུལ་བ་དང༌། བཻ་རོ་ལྟ་བུའི་དཀའ་བ་སྤྱད་པ་དང༌། རྒྱ་གར་གྱི་པཎ་ཆེན་སྤྲུལ་པའི་སྐུ་མཆོག་རྣམས་ལས་དངོས་སུ་བླངས་པ་ལྟ་བུ་ཤིན་ཏུ་དཀོན་ནོ། །དེས་ན་འདི་ཡང་ཆོས་ཀྱི་ཆེ་བ་ཡང་དག་པ་ཡིན་ཏེ། གཞན་ལ་ཆེ་བ་ཡོད་མོད་ཀྱི་དེ་དང་མཚུངས་པའི་ཆེ་བ་མེད་དོ། །
དྲུག་པ་བསྒྱུར་བྱ་ཆོས་ཀྱི་ཆེ་བ།
མདོ་རྒྱུད་ཟབ་མོ་ཇི་སྙེད་འདི་སྔ་འགྱུར་པའི་དུས་སུ་བྱུང་བ་ཡིན་ལ། ཕྱིས་སུ་གཞུང་རེ་ཟུང་གི་བསྒྱུར་འཕྲོ་བསྒྱུར་པ་ཡོད་ཀྱང༌། སྔར་ལྟར་རྒྱ་ཆེ་བ་བསྒྱུར་མ་ནུས་ཏེ། བྱེ་བྲག་བཤད་མཛོད་ཆེན་པོ་སྔར་མ་བསྒྱུར་པར་ལོ་ཙཱ་བ་བཟང་ངན་བསྟན་པའི་ཕྱིར་རྒྱ་དཔེ་བསམ་ཡས་སུ་བཞག་པ་ཡིན་མོད། ཕྱིས་སུས་ཀྱང་བསྒྱུར་པ་འདུག་གམ། དེ་བཞིན་དུ་རྒྱུད་འབུམ་ལྔ་དང༌། གཞན་ཡང་མདོ་རྒྱུད་བོད་དུ་མ་འགྱུར་བ་ཆེས་མང་པོ་རྒྱ་གར་དུ་ཡོད་ན། ཞིང་གཞན་དང་མཁའ་འགྲོའི་གསང་མཛོད་ན་ལྟ་ཅི་སྨྲོས་ཏེ༑ དེ་དག་བསྒྱུར་ནུས་པའི་སྟོབས་འབྱོར་དང་ནུས་མཐུ་བློ་གྲོས་བྱུང་ན་འགྱུར་རིགས་ཀྱི་སུས་ཀྱང་བསྒྱུར་མ་ནུས་པ་དེར་ཟད། ཁྱད་པར་ནང་རྒྱུད་སྡེ་གསུམ་འདི་ནི་གསར་རྙིང་གཉིས་ཀར་ཐུན་མོང་དུ་གྲགས་པའི་རྒྱུད་རྣམས་ཀྱིས་མཚོན་པའི་རྡོ་རྗེ་ཐེག་པའི་རྒྱུད་སྡེ་རྒྱ་མཚོ་ལྟ་བུའི་དགོངས་པའི་མཐིལ། མན་ངག་གི་གནད། ངེས་པའི་དོན། རྒྱལ་བ་ཡོངས་ཀྱི་དགོངས་པའི་ཞེ་ཕུག་ཡིན་པས། རྒྱ་གར་དུའང་མཁས་གྲུབ་ཉུང་ཤས་ཀྱི་ཐུགས་ལ་ཅི་རིགས་མངའ་ཡང་ཤིན་ཏུ་གསང་བའི་ཟབ་ཆོས་ཡིན་པས་ཕལ་པ་སུས་ཀྱང་རྙེད་པར་དཀའ་བ་ཡིན་མོད། པད་འབྱུང་དང་བི་མ་ལ་སོགས་གྲུབ་པའི་འཁོར་ལོས་སྒྱུར་བ་ཆེན་པོ་རྣམས་ཀྱིས་རང་དབང་དུ་བླངས་ཏེ། ཡོན་ལ་ལྟ་བ་མེད་པའི་སྙིང་རྗེའི་ཐུགས་ཀྱིས་བོད་ཀྱི་སྐལ་བར་གནང་བ་ཡིན་ནའང༌། ཆོས་དང་གང་ཟག་གི་བར་དུ་བདུད་ཀྱིས་འབྱེད་པའི་སྦྱོར་བ་བྱུང་ནས་རྩོད་པ་ཅན་དུ་བྱས་ཏེ། གསར་མ་པ་རྣམས་ལ་ཐེ་ཚོམ་དུ་སོང༌། རྙིང་མ་པའི་ཁུད་པའི་ཆོས་སྐལ་དུ་ཐོབ་པས། སྔར་རིག་འཛིན་གྱི་ས་ལ་བྱ་ཁྱུ་འཕུར་བ་ལྟར་གཤེགས་པ་རྗེ་འབངས་ཉེར་ལྔ། ཡེར་པའི་གྲུབ་ཆེན་བརྒྱད་ཅུ། སོ་ཟུར་གནུབས་སོགས་གྲུབ་པའི་འཁོར་ལོས་སྒྱུར་བ་ཆེས་མང་པོ་བྱོན། དེང་སང་ཡང་སྐལ་ལྡན་རེ་ཟུང་གི་སྤྱོད་ཡུལ་དུ་རང་ནུས་དང་བསྟུན་པའི་ཉམས་ལེན་གྱི་རྒྱུན་མ་ནུབ་ཙམ་དུ་བཞུགས་ཀྱང༌། དེང་སང་ནི་ཟབ་མོའི་ཆོས་མཛོད་དེ་བཞག་ནས། རྟོག་གེའི་ཟེར་སྒྲོས་ལྷུར་ལེན་པ་དང༌། གཏེར་ཆོས་གསར་པ་འདོན་རྒྱུ་ཉབ་ཉོབ་ཙམ་དོན་དུ་གཉེར་བ་མང་ཞིང༌། ནང་རྒྱུད་སྡེ་གསུམ་གྱི་གྲུབ་མཐའི་གནད་གསང་ཤེས་འདོད་ཀྱིས་འཆད་ཉན་དང༌། བསྒོམ་སྒྲུབ་ཀྱིས་མཚོན་བྱ་བ་བྱེད་མཁན་ཉུང་སྟེ། ཐུ་ཀྭན་རིན་པོ་ཆེས། མདོ་སྒྱུ་སེམས་གསུམ་གར་ཡོད་མི་ཤེས་སོགས་གསུངས་པ་ཐོག་ཏུ་བབས་ཏེ། འདི་བདེན་པའི་གསུངས། གཞན་བསྐུལ་འདེབས་པ་ཡིན་པར་གོ ནང་རྒྱུད་འདི་ཡི་བསྟན་དོན་ཕྲ་མོ་རེ་ལ་ངེས་ཤེས་སྐྱེས་ནའང༌། སྔགས་རྒྱུད་རྣམས་ཀྱི་རིམ་གཉིས་ཀྱི་གནད་ལ་ངེས་ཤེས་ཁྱད་འཕགས་རེས་ཐེ་ཚོམ་གཅོད་ནུས་པ་ཡིན་པས། བདེ་གསང་སོགས་ཆོས་རྣམ་དག་ཡིན་ན་དེའི་མན་ངག་འདི་ན་གསལ་བས་འདི་ཆོས་རྣམ་དག་ཡིན་པར་མ་ཟད། ཆོས་ཀྱི་སྙིང་པོ་ཡིན་པར་རིགས་པས་ངེས་ནུས་པའི་ཕྱིར། ཆོས་ཀྱི་ཆེ་བ་འདི་འདྲ་གསར་མ་ལ་མེད་དེ། ཅིའི་ཕྱིར་ན། བདེ་གསང་སོགས་ཀྱི་རྒྱུད་དང༌། དེའི་འཆད་ཉན། བསྐྱེད་རྫོགས་ཀྱི་ཉམས་ལེན་ཡོད་མོད་ཀྱང༌། རྙིང་མའི་རྒྱུད་རྣམས་ཀྱི་དགོངས་གཞི་བསླངས་མ་ནུས་ན་དེ་དག་ཚོགས་བཤད་ཙམ་ལས། སློབ་བཤད་ཐུན་མིན་གྱི་འཆད་པ་དང་ཉམས་ལེན་དུ་མི་འགྱུར་བས། ཟབ་མོའི་གནད་སྔ་འགྱུར་གྱི་རྒྱུད་ལུང་མན་ངག་ལ་ལྟོས་ནས་ཤེས་དགོས་ཏེ། སངས་རྒྱས་ལ་ཉེ་རིང་གི་འདུ་ཤེས་མི་མངའ་མོད། གདུལ་བྱ་རྣམས་ཀྱི་སྣོད་དང་སྦྱར་ནས་མདོ་དང་རྒྱུད་དང༌། རྒྱུད་ཀྱི་དགོངས་པ་སྦས་པ་དང་མ་སྦས་པའི་རིམ་པས་སྟོན་པར་མཛད་པའི་ཕྱིར། རྡོ་རྗེ་སྙིང་འགྲེལ་ལས། རྒྱུད་ནི་རྒྱུད་གཞན་གྱིས་ཤེས་བྱ། །ཞེས་སོགས་གསུངས་པས། དུས་ཀྱི་འཁོར་ལོའི་རྒྱུད་རྒྱུད་གཞན་གྱི་སྦས་པ་མངོན་དུ་སྟོན་པའི་སངས་རྒྱས་རིན་ཆེན་ཟ་མ་ཏོག་ཁ་འབྱེད་པ་ཞེས་གསུངས་པ་ལྟར་ཡིན་པའི་ངེས་ཤེས་རྙེད་རྒྱུ་ཡོད་པ་བཞིན། ནང་རྒྱུད་སྡེ་གསུམ་འདི་ཡང་རྒྱུད་ཀུན་གྱི་དགོངས་པའི་མཐིལ་ཡིན་ཏེ། མདོ་ཙམ་བརྗོད་ན། སྔགས་རྒྱུད་ཀྱི་ཉམས་ལེན་མཐར་ཐུག་དབང་བཞི་པའི་ཡེ་ཤེས་ནི། རིག་སྟོང་གཉུག་མ་བདེ་བ་ཆེན་པོ་སྲིད་ཞི་ཀུན་ཁྱབ་ཀྱི་ཡེ་ཤེས་ཡིན་ཀྱང༌༑ དེ་རྒྱུད་གཞན་ན་སྦས་པའི་ཕྱིར། གསར་མ་པ་རྣམས་ཀྱིས། འགྱུར་བདེ་དང་སྟོང་རྐྱང་སྦྱར་བའི་འདུས་བྱས་ཀྱི་སྤྱོད་ཡུལ་ཞིག་ལས། འདུས་མ་བྱས་པའི་རང་བྱུང་གི་ཡེ་ཤེས་སམ༑ སྐད་ཅིག་མའི་ཆ་ལས་འདས་པའི་འགྱུར་མེད་ཀྱི་བདེ་བ་དང༌། རྣམ་ཀུན་མཆོག་ལྡན་གྱི་སྟོང་ཉིད་ཟུང་འཇུག་དོན་གྱི་ལྷན་སྐྱེས་ཇི་བཞིན་གཏན་ལ་དབབ་མ་ནུས་པའི་ཕྱིར། དེ་དག་དུས་ཀྱི་འཁོར་ལོར་མ་སྦས་ཀྱང༌། ད་རུང་སྔར་གྱི་ཞེན་པས་ཇི་བཞིན་ངེས་པ་དཀོན་ལ༑ དབང་པོ་གཉིས་སྦྱོར་གྱི་བདེ་བ་མི་རྟག་པ་འགྱུར་བ་དེ་ཡིན། བདེ་བ་ཆེན་པོ་མི་འགྱུར་རྟག་པ་ཡིན་ཞེས་གསུངས་པ་སོགས་སེམས་འགྲེལ་སྐོར་གསུམ་དང༌། གྲུབ་པ་སྡེ་བདུན་རྡོ་རྗེའི་དོ་ཧ་སོགས་ནའང་དེ་བཞིན་གསལ་མོད། རྫོགས་ཆེན་ལུགས་ལྟར་མན་ངག་གི་ངོ་སྤྲོད་ཐེབས་པས། སྔགས་ཀྱི་བདེན་པ་དབྱེར་མེད་ཟུང་འཇུག་གི་དོན་སློང་མ་ནུས་ན། གསལ་བདེ་རིག་པའི་ཡེ་ཤེས་ཞེས་སྨྲོས་པ་ན། དེ་འདྲ་ལ་རྟག་པ་ཞིག་ག་ལ་ཡོད་སྙམ་དུ། འདུས་བྱས་བདེ་བ་དང་འདུས་མ་བྱས་སྟོང་རྐྱང་གཉིས་ལྷན་ཅིག་གསར་དུ་སྦྱར་བ་ལ་ལྷན་སྐྱེས་སུ་འདོད་པ་དང༌། རྒྱུད་དང་མན་ངག་གི་དགོངས་པ་སྒྲ་ཇི་བཞིན་ངེས་མ་ནུས་པ་ནི། སོ་སོའི་ཡིད་འཇོག་གིས་དན་དཔང་བྱེད་ཆོག་པ་འདི་བྱུང་བས་རྙིང་མའི་ལུགས་ཀྱི་རིག་སྟོང་དབྱེར་མེད། འོད་གསལ་བའི་སེམས་དང༌། འཁོར་ལོ་ཐ་མའི་མདོའི་བདེ་གཤེགས་སྙིང་པོ་གདོད་ནས་རྣམ་དག་སྐུ་དང་ཡེ་ཤེས་ཉིད་དང་འདུ་འབྲལ་མེད་པ་རྟག་པ་ཆེན་པོ་ཇི་བཞིན་འཛིན་མི་ནུས་པར་དགོངས་པ་ཅན་དང་སྒྲ་ཇི་བཞིན་མིན་པར་འདོད་པས་བྱུང་བ་ཡིན་ནོ། །དེ་བཞིན་དུ་བསྐྱེད་རིམ་གྱི་ལྟ་བ་སྣང་སྲིད་ཡེ་སངས་རྒྱས་པའི་ཚུལ་དང༌། ཐབས་ལམ་གྱི་རྩ་བ་ལུས་ཐབས་ཀྱི་རྒྱུད་ཡིན་པས་དེ་ལ་གནད་དུ་བསྣུན་ན་རང་བཞིན་འོད་གསལ་འཆར་ཚུལ་ལའང༌། མི་ཤིགས་དྭངས་མ་གསུམ་ལྡན་གྱི་ཐིག་ལེ་ཉིད་འོད་གསལ་འདུས་མ་བྱས་པའི་ལྷུན་གྲུབ་ཀྱི་སྐུ་དང་ཡེ་ཤེས་སུ་ཁས་ལེན་མི་ནུས་བཞིན། དབུ་མར་སྲོག་གཞུག་པའི་བདག་བྱིན་རླབས་ཀྱི་རིམ་པ་བསྒོམས་པས་གཟོད་ཞིག་ཡིད་ལྷ་སྐུར་སྨིན་པ་ལ་བློ་རྩེ་གཏད་ནས༑ འཁོར་ལོ་ཐ་མའི་མདོ་ལས་ལམ་ལྔ་བྲལ་བྱེད་ཀྱི་རྒྱུ་དང་འབྲས་བུ་ཆོས་སྐུ་བྲལ་འབྲས་སུ་གསུངས་པ་དང༌། ཡེ་ཤེས་རྡོ་རྗེ་ཀུན་བཏུས་སོགས་སྔགས་རྒྱུད་ལས་ཀྱང༌། འོད་གསལ་བའི་སེམས་གདོད་ནས་རྣམ་དག་ལ། སྒྲིབ་བྱེད་གློ་བུར་གྱི་རླུང་རྟོག་ཐབས་ཀྱིས་བཀག་པས། ཟུང་འཇུག་དོན་གྱི་སངས་རྒྱས་བྲལ་འབྲས་དངོས་སུ་གསུངས་པ་ཡོད་བཞིན། དེ་དག་གི་དགོངས་དོན་ཇི་བཞིན་སློང་མ་ནུས་པར། སངས་རྒྱས་ཀྱི་གཉུག་སེམས་སམ། མི་ཤིགས་པའི་ཐིག་ལེའམ། གཟུགས་སྐུའི་ཉེར་ལེན་གྱི་རྒྱུ་རླུང་འོད་ཟེར་ལྔ་པ་སོགས་ཐབས་ཀྱིས་སྦྱངས་ནས། གཟོད་སངས་རྒྱས་སུ་འགྲུབ་པར་སྨྲ་བའི་གཞུང་འཛུགས་པའི་གནད་དེ་ཡིན་ནོ། །འདི་དག་སྣང་ཚུལ་ལ་དེ་ལྟར་བརྗོད་པ་ཙམ་ལ་འགལ་བ་མེད་མོད། གནས་ཚུལ་ལའང་གདོད་ནས་ལྷུན་གྲུབ་ཀྱི་དཀྱིལ་འཁོར་སེམས་ཅན་ཐམས་ཅད་ལ་ཆོས་ཉིད་ཀྱི་ངོ་བོར་ཡེ་ནས་རང་ཆས་སུ་མེད་ན། གཉུག་སེམས་འོད་གསལ་དང་མི་ཤིགས་པའི་ཐིག་ལེ་སོགས་ཀྱང་མ་དག་པའི་ཆར་གཏོགས་པར་འགྱུར་ན། ཐབས་ཀྱི་ལམ་གྱིས་དེ་ལ་གནད་དུ་བསྣུན་པའང་དོན་མེད་པར་འགྱུར་བ་སོགས་སྐྱོན་མཐའ་ཡས་པ་ཡོད་མོད། ཉུང་ངུས་བརྗོད་པས་ཐེ་ཚོམ་ཆོད་དཀའ་བས་དཔྱད་པའི་སྙིང་པོ་ཙམ་ལས་མ་སྨྲོས་སོ། །གསར་མའི་ནང་དུའང་དུས་འཁོར་གྱི་མན་ངག་ལ་བརྟེན་པ་འགའ་ཞིག་ནི་རྙིང་མའི་ཁས་ལེན་ལྟར། རང་བཞིན་འོད་གསལ་གྱི་སེམས་སམ་བདེ་གཤེགས་སྙིང་པོ་རྡོ་རྗེ་ཅན་གྱི་སེམས་ནི་སངས་རྒྱས་སུ་ཞལ་གྱིས་བཞེས་པ་ཡོད་དེ། ལམ་དེ་ཚུལ་བཞིན་སྒོམ་པ་རྣམས་ལ་གྲུབ་ཐོབ་དུ་མ་བྱུང་ངོ༌། །འོན་ཀྱང་རྙིང་མས་ངོ་བོ་སྟོང་པར་གཏན་ལ་འབེབས་པ་སོགས་གོ་བདེ་ཞིང་ཡིད་ཆེས་སྐྱེ་སླ་བ་ཡོད། དེས་ན་ཆོས་ཀྱི་ཆེ་བ་འདི་ནི་གཞན་ལ་མེད་ཅིང་སྔ་འགྱུར་གྱི་ཆོས་ལ་ཡོད་པའི་ཁྱད་པར་འབྱེད་རུང༌། བདེ་གསང་སོགས་སྔགས་ཀྱི་དགོངས་པ་ཇི་བཞིན་བསླངས་ན་ནི། འདི་དག་བསྐྱེད་པ་མ་ཧཱ་ཡོ་གའི་རྒྱུད་ཡིན་པས་རྒྱུད་ལ་བཟང་ངན་མེད་མོད། མན་ངག་གི་གནད་སྤངས་པའི་རྒྱུད་འཛིན་པ་པོ་རྣམས་ལ་ལྟོས་ནས་མན་ངག་མ་སྦས་པའི་རྒྱུད་རྣམས་སྦས་པ་རྣམས་ལས་ཆེས་ཆེ་བར་འགྲུབ་པ་ཡིན་ནོ། །དེའི་ཕྱིར་གསང་སྔགས་སྔ་འགྱུར་གྱི་ཆོས་སྡེ་རིན་པོ་ཆེ་རྣམས་ནི་ས་གསུམ་ན་རྙེད་པར་དཀའ་བས་ཡིད་བཞིན་གྱི་ནོར་བུའི་གཏེར་ལས་ཀྱང་གཅེས་སྤྲས་ཀྱི་སྒོ་ནས་ཆོས་སྤྱོད་བཅུའི་ཚུལ་གྱིས་ཇི་ནུས་སུ་འཛིན་དགོས་པ་ཡིན་པས་གང་ཟག་སྐལ་བ་རབ་ཏུ་གྱུར་པ་རྣམས་ཀྱིས་དེ་ལྟར་རྟོགས་པར་འཚལ་ལོ། །
རྒྱལ་བསྟན་ལྗོངས་འདིར་འདྲེན་པ་མེས་དབོན་གསུམ། །
བསྟན་པའི་རྒྱལ་མཚན་སྒྲེང་མཛད་མཁན་སློབ་ཆོས། །
བསྟན་པ་ཡུན་རིང་སྐྱོང་བ་བསྟན་འཛིན་ཚོགས། །
འདི་དག་བོད་ན་བཀའ་དྲིན་འགྲན་ཟླ་བྲལ། །
གངས་ལྗོངས་སྨྲ་བའི་སྒོ་འབྱེད་སམྦྷོ་ཊ། །
མདོ་སྔགས་བསྟན་པའི་སྣང་བྱེད་སྐ་ཅོག་ཞང༌། །
བཅུ་ཕྲག་རིགས་ལམ་གསལ་བྱེད་མཁས་དབང་ཚོགས། །
འདི་དག་བོད་ཡུལ་ཆོས་ཀྱི་ཉི་མ་ཡིན། །
དེ་ཕྱིར་མདོ་སྔགས་རིག་གནས་བཅས་པ་ཡི། །ཤིང་རྟའི་ལམ་སྲལ་སྔ་འགྱུར་པ་ཡིས་ཕྱེས། །དེ་ཡི་རྩ་ལག་རིས་བྲལ་དམ་པས་སྤེལ། །དེང་སང་བར་དུ་བསྟན་པའི་མངའ་ཐང་རྒྱས། །དེ་ལྟ་ནའང་ནུ་ཞོས་འགྲངས་པ་ཡི། །ཕྲུ་གྲུ་ཚོགས་ཀྱིས་མ་ལ་འཁུ་བ་ལྟར། །བློ་ཞན་བྱས་པ་མི་གཟོ་འགའ་ཞིག་གིས། །རང་ཆེ་འབྱིན་ཞིང་བསྟན་རྙིང་དམན་པར་འཛིན། །ཀྱེ་མ་ཧོ། རྒྱལ་བསྟན་ཆུ་གཏེར་ཟབ་མོའི་ཀློང་བརྒལ་ནས། །མདོ་སྔགས་རྒྱུད་སྡེའི་ཆོས་ཀྱི་སྙིང་པོ་ནི། །འགྲན་ཟླ་མེད་པའི་མཁས་གྲུབ་མཆོག་རྣམས་ཀྱི། །དྲིན་ལས་སྔ་འགྱུར་པ་ལ་མཆིས་མོད་ཀྱི། །སོ་སོའི་གྲུབ་མཐའི་ཟབ་གནད་མ་ཕིག་པའི། །བློ་ཆུང་རྣམས་ཀྱིས་བལྟས་ན་རྙིང་མའི་ཆོས། །ཕལ་དང་མི་འདྲ་སྒེར་ཆོས་མང་བའི་ཕྱིར། །ཡང་དག་ཡིན་མིན་སོམ་ཉིའི་གཟེབ་ཏུ་ཚུད། །རྒྱ་ཆེའི་ཆོས་མཛོད་རྟོགས་ཤིང་ཟབ་མོའི་གནད། །ཁོང་དུ་ཆུད་པའི་བློ་ལྡན་འགས་བལྟས་ན། །ཆོས་སྒོ་གྲངས་མེད་ཀུན་གྱི་མཐར་ཐུག་གི། །ཟབ་གནད་མཐོང་ཕྱིར་ཀུན་གྱི་རྩེ་མོར་མཐོང༌། །ལེགས་པར་བསམས་ན་སྔ་འགྱུར་དུས་ཀྱི་ནི། །བསྟན་འཛིན་རྣམས་ཀྱི་བཀའ་དྲིན་འགྲན་བྲལ་ཞིང༌། བསྟན་པ་རྒྱ་མཚོ་བསིལ་ལྡན་ལྗོངས་སུ་ཁྱབ། །བསྟན་ཞུགས་ཀུན་ཀྱང་དེ་ཡི་དྲིན་ལ་བརྟེན། །དེ་ལྟ་མོད་ཀྱི་སྡེ་སྣོད་གསུམ་གྱི་ཆོས། །སྔ་འགྱུར་ཡིན་ཡང་འདི་ལ་རྩོད་པ་མེད། །ཆོས་ཟབ་རྡོ་རྗེ་ཐེག་པ་ནང་རྒྱུད་གསུམ། །འཕགས་ཡུལ་ཕལ་པའང་ཡོངས་སུ་མ་གྲགས་མོད། །རྒྱལ་བ་ཉིད་དང་མཚུངས་པའི་པཎ་གྲུབ་ཀྱི། །དྲིན་ལས་གངས་ལྗོངས་སྐལ་བར་བཞག་ནའང༌། །ཟབ་གནད་མི་ཤེས་ཕྱོགས་རེའི་མིག་ཅན་གྱིས། །འདི་དག་རྙིང་མའི་ཆོས་ཞེས་ཐེ་ཚོམ་གྱི། །གཞི་བྱས་ཕྲག་དོག་ཚིག་ངན་བདུད་ཀྱིས་བསྒྲགས། །ནོར་བུའི་གཏེར་ཆེན་རྙིང་མའི་སྒེར་སྐལ་གྱུར། །རྡོ་རྗེ་ཐེག་པའི་དགོངས་དོན་ཆེས་ཟབ་པའི། །དགོངས་པ་དམར་འབྱིན་མན་ངག་སྙིང་པོའི་གཞུང༌། །འདི་རྣམས་ཡིན་ཀྱང་སྐལ་བས་མ་འཆུན་པའི༑ ༑སྔགས་འཛིན་རྣམས་ལ་ས་འོག་གཏེར་བཞིན་གྱུར། །ཡང་དག་ལམ་བཟང་མཐོང་བའི་ཤེས་རབ་ཅན། །ཡོད་ན་གསར་རྒྱུད་རྣམས་ཀྱི་དགོངས་པའི་མཐའ། །ཇི་བཞིན་ངེས་པ་འདི་ལ་རག་ལས་ཏེ། །རྒྱུད་ལས་རྒྱུད་ཀྱི་མན་ངག་ལྟ་བུ་ཡིན། །འདི་དག་སོ་སྐྱེ་མཁས་པའི་བློ་གྲོས་ཀྱིས། །དཔྱད་པས་གསར་དུ་རྙེད་པའི་བསྟན་བཅོས་དང༌། །རྟོག་གེའི་རང་བཟོས་བཅོས་པ་མ་ཡིན་ཏེ། །རྒྱལ་བ་ཉིད་ཀྱིས་རྡོ་རྗེ་ཐེག་པའི་རྒྱུད། །གཞན་དུ་སྦས་པ་འདིར་ནི་མངོན་བསྟན་ཕྱིར། །རྙེད་དཀའི་ཆོས་མཆོག་འདི་རྣམས་ལེགས་བཟུང་ན། །ཟབ་ཅིང་རྟོགས་པར་དཀའ་བ་ཡིན་མོད་ཀྱིས། །རྟོགས་ན་དོན་ཆེ་འདི་དང་མཚུངས་གཞན་མེད། །ལེགས་ལེགས་འགྲིགས་འགྲིགས་འདྲ་བའི་ཁས་ལེན་འགའ། །རྟོགས་སླ་ཡིན་ཡིན་འདྲ་ཡང་ཕུག་བརྟགས་ན། །བྱིས་པ་མགུ་བར་བྱེད་པའི་ངང་ཚུལ་ལས། །རིགས་ཁུར་མི་བཟོད་བྱེ་མའི་ཁང་{ཆང}པ་འདྲ། །མཐར་ཐུག་དཔྱོད་པའི་རིགས་པས་གྲུབ་པ་ཡི། །ཟབ་དོན་རྡོ་རྗེའི་གསང་གནད་འདི་དག་ལ། །ངེས་པ་སྐྱེས་ན་ནམ་མཁའ་ཇི་སྲིད་དུ། །ཕ་རོལ་རྒོལ་བས་ནམ་ཡང་བསྐྱོད་མི་ནུས། །སྔ་འགྱུར་ཆོས་མཛོད་ནོར་བུའི་གླིང་སྐྱེས་ཀྱང༌། །ནོར་སྐལ་ཆད་འགའ་གཞན་ཟེར་འཆིང་བུ་ལེན། །རང་གི་ཆོས་ལ་ཐེ་ཚོམ་ཟ་བྱེད་པ། །ལྷ་སྐལ་ཆད་པས་འབྱུང་པོ་སྒྲུབ་དང་མཚུངས། །ཀུན་རྟོག་འཕེལ་བའི་སྣ་མང་མི་འཚོལ་ཞིང༌། །བརྒྱུད་པའི་མན་ངག་བདུད་རྩྀ་བཅུད་མཆོག་ལ། །རང་ནུས་ཇི་བཞིན་སྤྱོད་པས་ངོམས་པར་འགྱུར། །དེ་ལྟར་བརྗོད་པ་འདི་ལ་གཞན་དག་གིས། །རང་ཞེན་རང་བསྟོད་ཆེ་བ་ཡིན་སྙམ་ན། །རྟོན་པ་བཞི་དང་ལྡན་པའི་བློ་གྲོས་ཀྱིས། །ལྟ་བའི་གནད་དང་ཉམས་ལེན་མན་ངག་གཞུང༌། །ཆོས་ཀྱི་ཆིངས་དང་བསླུ་མེད་རིགས་པའི་ལམ། །ཐམས་ཅད་རིང་མོ་ཞིག་ཏུ་རྟོག་གྱིས་དང༌༑ ༑དེ་ནས་ཐེ་ཚོམ་མུན་པ་དང་བ་ཡི། །ངེས་ཤེས་ཉིན་མོར་བྱེད་པ་བཞིན་དུ་འཆར། །དེ་ལྟར་མཐོང་ནས་སྙིགས་མ་ལྔ་བདོའི་དུས། །བསྟན་ཞབས་སྐྱེས་པའི་ཆོས་སྨྲའི་ཁུར་འཛིན་བདག ༑རྣམ་བྱང་ཕྱོགས་ཀྱི་ཡོན་ཏན་ཆ་ཕྲ་ཞིང༌། །ལས་ཉོན་སྡུག་བསྔལ་བརྒྱ་ཡིས་མནར་མོད་ཀྱི། །བསྟན་པ་འདི་ལ་གུས་པ་རྩེ་གཅིག་པས། །ནམ་ནམ་ཞོར་ཞོར་ཇི་ལྟར་འབད་པ་ཡིས། །སྔ་འགྱུར་བསྟན་ལ་ཇི་ཕན་བརྗོད་པར་བྱས། །དེ་དག་ཕ་ཡི་ཁ་ཕོར་གཙང་ཞེན་ལྟར༑ ༑ཞེན་པས་མ་ཡིན་ངེས་པ་སྐྱེས་ལས་ཡིན། །གྲུབ་མཐའ་མི་མཐུན་གཞན་ལ་སྡང་བ་ཡིས། །སུན་འབྱིན་མ་ཡིན་ཐེག་དོན་གསལ་བྱེད་ཡིན། །དེ་ལྟར་རྒྱལ་བ་ཉིད་དང་རྒྱལ་བའི་སྲས། །དངོས་བྱོན་སྔ་འགྱུར་དམ་པ་མཆོག་རྣམས་ལ། །བཀའ་དྲིན་བྱས་པ་ལེགས་པར་གཟོ་བ་དང༌། །ཐེག་མཆོག་ཆོས་ལ་གུས་པ་བསྐྱེད་པའི་ཕྱིར། །ཆལ་ཆོལ་སྨྲ་བའི་ངེས་པས་ཚེ་རབས་བརྒྱར། །རོ་འཛིན་རལ་གྲིས་འཐག་པའི་ལས་ངན་ཁུར། །མི་ལེན་ཆོས་མཆོག་སྨྲ་བ་པདྨའི་ལྗགས། །སྐྱེ་བ་ཀུན་ཏུ་ཐོབ་སྙམ་སྤྲོ་བ་སྐྱེས། །འོན་ཀྱང་བདག་འདྲ་སོ་སྐྱེ་དམན་པ་ཡི། །བློ་ཡི་ནུས་པས་ཟབ་དོན་མ་རྟོགས་ནས། །ཅུང་ཟད་ཉེས་པར་བཤད་པ་མཆིས་སྲིད་ན། །རྩ་གསུམ་ལྷ་དང་སྲུང་མའི་ཚོགས་ལ་བཤགས། །དད་པའི་སེམས་དང་བརྒྱུད་པའི་མན་ངག་མཐུས། །མ་ནོར་ལེགས་པར་བཤད་པའི་ཆ་གང་མཆིས། །དེ་ཡི་དགེ་བས་སྐྱེ་བ་ཐམས་ཅད་ཀུན། །ཟབ་དོན་རྡོ་རྗེའི་གསུང་ལ་དད་གྱུར་ཅིག །མ་འོངས་སྔ་འགྱུར་བསྟན་ཞབས་སྐྱེས་རྣམས་ཀྱང༌། །བརྒྱུད་པའི་མན་ངག་ལྡན་བྱས་རང་ལུགས་ཀྱི། །ཁས་ལེན་རྣམས་ལས་ཅུང་ཟད་མི་འདའ་བར། །དད་ཅིང་སྤྲོ་བའི་སེམས་ཀྱིས་བཟུང་བྱས་ན༑ ༑དམ་པ་རྣམས་ཀྱི་ཐུགས་རྗེས་ཡོངས་འཛིན་ཞིང༌། །ཚེ་རབས་ཀུན་ཏུ་ཐེག་མཆོག་ཆོས་ཀྱིས་འབྱོར། །སྨྲ་བ་རབ་ཡངས་པདྨའི་ལྗགས་ཐོབ་ནས། །རྒྱལ་བའི་ཆོས་མཛོད་སྨྲ་བའི་དབང་པོར་འགྱུར། །ཞེས་ཚིགས་སུ་བཅད་པའི་དབྱངས་དང་བཅས་ཏེ་གསུངས་སོ། །དེ་རྣམས་ཀྱིས་རྩ་བའི་དང་པོ་སྤྱི་དོན་གྱི་ལུས་རྣམ་པར་བཞག་པ་སོང་ནས།
༈ གཉིས་པ་ཚིག་དོན་དངོས་བཤད་པ་ལ་ཀླད་གཞུང་མཇུག་གི་དོན་གསུམ་ལས། དང་པོ་ལ་གཉིས། མཚན་སྨོས་པ་དང༌། དགོས་པ་བརྗོད་ནས་སྨོན་ལམ་ཇི་ལྟར་གདབ་པའི་ཚུལ་ལོ༑ ༑དང་པོ་༼མཚན་སྨོས་པ།༽ནི།
སྔ་འགྱུར་བསྟན་པ་རྒྱས་པའི་སོགས་ཏེ། དེ་ཡང་བསྟན་བཅོས་ཀྱི་དབུར་མཚན་བཏགས་པའི་དགོས་པ་སོགས་སྤྱི་ལྟར་ངེས་པར་བྱས་ནས། བྱེ་བྲག་ཚིག་དོན་དངོས། གསང་ཆེན་བླ་ན་མེད་པ་སྔ༷་འགྱུར༷་རྡོ་རྗེ་ཐེག་པ་ཟབ་མོ་ནང་རྒྱུད་སྡེ་གསུམ་གཙོ་བོར་གྱུར་པའི་མདོ་སྔགས་ཀྱི་བ༷སྟན་པ༷་རིན་པོ་ཆེ་གོང་ནས་གོང་དུ་འཕེལ་ཞིང་རྒྱས༷་པའི༷་ཐབས་སུ་གཡོ་ཟོལ་མེད་པའི་ལྷག་པའི་བསམ་པས་སྨོན༷་ལ༷མ་དུ་བགྱིས་པ། བརྗོད་བྱའི་དོན་ཕུན་སུམ་ཚོགས་པ་ཆོས༷་ཀྱི་རྒྱལ༷་པོ་མཁན་སློབ་ཆོས་གསུམ་སྤྲུལ་པའི་ལོ་པཎ་སོགས་སྲས་བཅས་རྒྱལ་བ་དགྱེས༷་པ༷འི་ཞལ༷་ལུང༷་དྲི་མ་མེད་པ་ཉིད་འདིར་སྒྲོ་སྐུར་དང་བྲལ་བར་བསྡེབས་པས་ན་དེ་སྐད་ཞེ༷ས་བྱ༷་བ༷འོ། །
གཉིས་པ་༼དགོས་པ་བརྗོད་ནས་སྨོན་ལམ་ཇི་ལྟར་གདབ་པའི་ཚུལ་ལ།༽ནི།
དེ་ཡང་དུས་ཀྱི་སོགས་ཏེ། དེ༷་ཡ༷ང་སྐལ་བཟང་རྣམས་ཀྱི་སྙིང་ལ་བརྣག་པར་བྱ་བ་ནི་སངས་རྒྱས་ཀྱི་བསྟན་པ་རིན་པོ་ཆེ་འབའ་ཞིག་ཡིན་པས་ན། སྙིགས་མ་ལྔ་བདོ་བའི་དུས༷་ཀྱི༷་ཐ༷་མར༷་དམ་པའི་ཆོས་རབ་ཏུ་འཇིག་པ་ལ་ཕྱོགས་པའི་སྐབས་འདིར་རང་སྟོབས་ཀྱིས་བརྩོན་པས་འཛིན་པའམ། མིན་ཡང་རྩ༷་གསུམ༷་རབ་འབྱམས་ལྷག་པའི་༷ལྷའི༷་ཐུག༷ས་དམ་གྱི་རྒྱུད༷་བསྐུལ༷་ནས༷། སངས་རྒྱས་ཀྱི་བ༷སྟན་པ༷འི་སྙིང༷་པོ༷་དུས་གསུམ་དུ་འབྱུང་བར་དཀའ་བ་ཡིད་བཞིན་གྱི་ནོར་བུ་རི༷ན་པོ༷་ཆེ༷་ལྟ་བུ་འདི་ཉིད། ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས༷་ལ་ཡུན་དུ་གནས་པ༷ར་གྱུར༷་ཅིག༷་སྙམ༷་དུ་དུ༷ས་ལ༷ན་གཅི༷ག་ཙམ༷་དུ་མོས༷་པ༷་སྐྱེ་ན་ཡ༷ང༌། བསོ༷ད་ནམ༷ས་ཚ༷ད་མེ༷ད་པ༷་དང༷་ལྡ༷ན་ཞི༷ང་རྒྱལ༷་བའི༷་སྲས༷་ཀྱི༷་སྨོན༷་ལ༷མ་གྱི་གཙོ་བོ་ནི། ཞིང་ཀུན་ཏུ་སངས་རྒྱས་ཀྱི་ཆོས་འཛིན་པ་དང་དེ་གཞན་ལ་སྟོན་པའི་སྒོ་ནས་སེམས་ཅན་རྒྱ་མཚོ་ཡོངས་སུ་སྨིན་པར་བྱེད་པ་ཉིད་ཡིན་ན། དེ་ཡོ༷ངས་སུ༷་རྫོ༷གས་ན༷ས༑ སངས་རྒྱས་ཀྱི་ཞིང་རབ་འབྱམས་རྣམས་སུ་སྐྱེ་༷བ༷་འཛིན་ཅིང་ཚེ་རབས་ཀུ༷ན་ཏུ༷་བདུད་བཞིའི་དགྲ་ལས་རྒྱལ༷་བའི༷་སངས་རྒྱས་ཀྱི་ཆོས༷་ཇི་སྙེད་པ་དང་༷། ཁྱད་པར་ཆོས༷་ཀྱི༷་སྙིང༷་པོ༷་ངེས་དོན་ཟབ༷་མོ༷འི་ཐེ༷ག་པ༷་རྣམས་དང༷་འཕྲ༷ད་ནས༷། དོན་ལ་མི་འཇིགས་པའི་སྤོབས་པ་ཐོབ་སྟེ། འཆད་རྩོད་རྩོམ་གསུམ་གྱི་སྒོ་ནས་འཛི༷ན་སྐྱོང༷་སྤེལ༷་བ༷ས་སངས་རྒྱས་ཀྱི་ཆོས་འཛིན་པ་དང༌། དེས་སེམས་ཅན་རྒྱ་མཚོ་ཡོངས་སུ་སྨིན་པར་བྱས་ནས། དུས་རིང་པོར་མི་ཐོགས་པར་མྱུར༷་དུ༷་སངས་རྒྱས་ཀྱི་རྣམ༷་པ༷་ཐམ༷ས་ཅད༷་མཁྱེ༷ན་པའི༷་ཡེ༷་ཤེས༷་ལ༷་རེག༷་པར༷་འགྱུར་བའི་དགོ༷ས་པ༷་ཡོ༷ད་དེ། འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལས༑ དེ་ལ་ཤཱ་རིའི་བུ། ཐེག་པ་ཆེན་པོ་ལ་ཡང་དག་པར་ཞུགས་པས། འདི་ལྟ་བུའི་མི་བཟད་པ་དང་མི་བསྔགས་པ་དང༌། དམ་པའི་ཆོས་རབ་ཏུ་འཇིག་པ་མཐོང་ནས་བརྩོན་འགྲུས་ཆེན་པོའི་ཤུགས་རབ་ཏུ་བསྐྱེད་དེ། འདི་ལྟ་སྟེ། འདི་ལྟ་བུའི་མདོ་སྡེ་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་རབ་ཏུ་མཉན་པར་བྱ། གཟུང་བར་བྱ། ཡི་གེར་བྲིས་ནས་བཅང་བར་བྱ། གཞན་ལ་ཡང་གོ་བར་བྱ། རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །དེས་ཀྱང་འདུ་ཤེས་བཞི་བསྐྱེད་པར་བྱ་སྟེ། བཞི་གང་ཞེ་ན། བདག་གི་ཕ་ཡི་ནོར་གྱི་ཕུང་པོ་འདི་རབ་ཏུ་འཇིག་པར་འགྱུར་ཏེ། གང་གི་ཕྱིར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེས་བསྐལ་པ་བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པ་ནས་བཟུང་སྟེ། དཀའ་བ་སྤྱད་པ་ཡིན་ན། དེའི་ཕྱིར་རབ་ཏུ་འཇིག་པར་མི་འགྱུར་བར་གཟུང་བར་བྱ། ཀུན་ཆུབ་པར་བྱ། གཟུང་བར་བྱ་སྟེ་ཆུད་མི་ཟ་བར་བྱའོ། །བརྩོན་འགྲུས་བརྩམ་མོ། །འདི་ལྟ་སྟེ། དཔེར་ན་ཤཱ་རིའི་བུ་སྐྱེས་བུ་ཞིག་ལ་བུ་གཅིག་ཡོད་དེ། བྱམས་སྡུག་ཡིད་དུ་འོང་ཞིང་མི་མཐུན་པ་མེད་པར་སྣང་བ་དེ་གཡང་ས་ཆེན་པོར་ཞུགས་པ་ན། དེས་དེ་ལག་གིས་བཟུང་སྟེ་སེམས་ཅན་དམྱལ་བའི་གཡང་ས་འདིར་ལྷུང་བར་མ་གྱུར་ཅིག་ཅེས་འཛིན་རབ་ཏུ་འཛིན་པ་དེ་བཞིན་དུ། ཤཱ་རིའི་བུ་གང་སྐྱེས་བུ་དམ་པ་དེ་དག་ང་ལ་དད་ཅིང་དཀོན་མཆོག་བླ་ན་མེད་པ་འདི་ཡང་ཡོངས་སུ་མི་གཏོང་ཞིང༌། མྱ་ངན་ལས་འདས་པ་ལ་ཡང་རེ་བར་འགྱུར་བ་དེ་དག་དེའི་དུས་ན་དམ་པའི་ཆོས་ཡོངས་སུ་འཛིན་པར་འགྱུར་བས། ངས་དེ་དག་ལ་བྱང་ཆུབ་མཆོག་འདི་གཏད་པར་བྱའོ། །ཞེས་སོགས་རྒྱ་ཆེར་གསུངས་པ་དང༌། བློ་གྲོས་རྒྱ་མཚོས་ཞུས་པའི་མདོ་ལས། དེ་བཞིན་གཤེགས་པའི་དམ་པའི་ཆོས་འཛིན་པ། །དེ་ནི་དེ་བཞིན་གཤེགས་ལ་བྱས་གཟོ་ཡིན༑ ༑རྒྱལ་བ་རྣམས་ཀྱི་མཛོད་འཛིན་ཡིད་བརྟན་ཞིང༌། །ཕྱོགས་བཅུ་རྣམས་སུ་སངས་རྒྱས་མཆོད་པ་ཡིན། །སངས་རྒྱས་སྤྱན་གྱིས་གཟིགས་པའི་ཞིང་མང་པོ། །རིན་ཆེན་བཀང་སྟེ་དེ་བཞིན་གཤེགས་ལ་ཕུལ། །ཟད་པའི་དུས་ནི་ཇི་ལྟར་ཆོས་འཛིན་ལྟར། །བསོད་ནམས་ཕུང་པོ་དེ་ཙམ་འཕེལ་མ་ཡིན། །ཞེས་དང༌། ནམ་མཁའ་མཛོད་ཀྱིས་ཞུས་པའི་མདོ་ལས། ཇི་ལྟར་བསྐལ་པ་བྱེ་བ་སྟོང་བརྗོད་ཀྱང༌། །སངས་རྒྱས་ཡེ་ཤེས་མཐའ་ཡོད་མ་ཡིན་ལྟར། །དེ་བཞིན་གཤེགས་པའི་དམ་པའི་ཆོས་འཛིན་པའི། །བསོད་ནམས་དེ་ཡང་ཚད་ཡོད་མ་ཡིན་ནོ། །ཞེས་དང༌། བཟང་སྤྱོད་ལས། རྒྱལ་བ་རྣམས་ཀྱི་དམ་པའི་ཆོས་འཛིན་ཅིང༌། །བྱང་ཆུབ་སྤྱོད་པ་ཀུན་ཏུ་སྣང་བར་བྱེད། །བཟང་པོ་སྤྱོད་པ་རྣམ་པར་སྦྱོང་བ་ཡང༌། །མ་འོངས་བསྐལ་པ་ཀུན་ཏུ་སྤྱོད་པར་བགྱི། །ཞེས་དང༌། ལན་གཅིག་ཙམ་ཡང་དད་པ་སྐྱེད་པ་ན༑ ༑བསོད་ནམས་དམ་པའི་མཆོག་ཏུ་འདི་འགྱུར་རོ། །ཞེས་གསུངས་པས༷་བདག་ལེགས་སུ་འདོད་པའི་སྐལ༷་བཟ༷ང་རྣམ༷ས་ཀྱིས༷་རྒྱུ་མཚན་ཤེས་པའི་སྒོ་ནས་དུས༷་དང་དུས༷་མིན་རྟག་པ་རྒྱུན་དུ་དང་༷། ཁྱད༷་པར༷་ཚོག༷ས་མང༷་གི༷་སྐབ༷ས་སོགས་སུ༷་སྟོབས་ཆེ་བས་ཚིག་འདི༷་ལྟར༷་སྨོན༷་ལ༷མ་དུ་གདབ༷་པར༷་བྱ༵་སྟེ༵། ཞེས་སོ། །
གཉིས་པ་གཞུང་དོན་དངོས་འཆད་པ་ལ། དཀོན་མཆོག་རྩ་གསུམ་གྱི་ཐུགས་རྒྱུད་བསྐུལ་བའི་སྨོན་ལམ་དང༌། བསྟན་པའི་ཆེ་བ་བརྗོད་པའི་སྨོན་ལམ་གཉིས་ལས། དང་པོ་༼དཀོན་མཆོག་རྩ་གསུམ་གྱི་ཐུགས་རྒྱུད་བསྐུལ་བའི་སྨོན་ལམ་༽ལ་གཉིས། སྤྱི་དང༌། བྱེ་བྲག་གོ །དང་པོ་༼སྤྱི་༽ནི།
ན་མོ་ཕྱོགས་བཅུའི་སོགས་ཚིགས་སུ་བཅད་པ་གཉིས་ཀྱིས་བསྟན་ཏེ། དེ་ལ། ན༷་མོ༷་ནི་ཕྱག་འཚལ་བ་སྟེ། གང་ལ་ན་འཆད་འགྱུར་ལྟར་བླ་མ་རྒྱལ་བ་སྲས་བཅས་རྩ་གསུམ་གྱི་ལྷ་ལ། གང་གིས་ན་ཐོག་མར་གཞུང་རྩོམ་པ་པོ་དང༌། སྐབས་ཐོབ་སྨོན་ལམ་འདེབས་པོ་རང་གིས། ཚུལ་ཇི་ལྟར་ན་རང་རང་གི་བློ་ཚོད་དང་མཐུན་པས་ཏེ། ཐུན་མོང་དུ་སྒོ་གསུམ་གུས་པས་སོ། །དེ་ལྟར་འཚལ་བས་བསོད་ནམས་ཀྱི་ཚོགས་འཕེལ་བས་ཇི་ལྟར་སྨོན་པ་སོགས་བསམ་པ་ཐམས་ཅད་འགྲུབ་པར་འགྱུར་ཏེ། མདོ་ལས། བསོད་ནམས་ལྡན་པའི་མི་ཡི་བསམ་པ་རྣམས་ཀྱང་འགྲུབ། །ཅེས་སོ། །དགོས་པ་དེ་ལྡན་གྱི་ཕྱག་འཚལ་བ་སྔོན་དུ་འགྲོ་བས་སྟེང་འོག་ལ་སོགས་པའི་ཕྱོག༷ས་བ༷ཅུའི་ཞིང་རབ་འབྱམས་ན་བཞུགས་པའི་དོན་གཉིས་མཐར་ཕྱིན་པའི་སར་བ༷དེ་བར༷་གཤེ༷གས་པ༷་སངས་རྒྱས་བཅོམ་ལྡན་འདས་དང༌། སྲས༷་བྱང་ཆུབ་སེམས་དཔའ་འཕགས་པ་ཉན་ཐོས་དང་རང་སངས་རྒྱས་བདེན་ཚིག་གྲུབ་པའི་དྲང་སྲོང་རིག་པ་འཛིན་པའི་ཚོགས་ད༷ང་བཅ༷ས་པ་རྣམས་དང༌། ཁྱད༷་པ༷ར་དུ་སྙིགས་མའི་འགྲོ་ལ་ཐུགས་བསྐྱེད་པད་དཀར་ལྟར་བསྔགས་པ་མ༷ཉམ་མེ༷ད་ཤཱ༷ཀྱ༷འི་རྒྱལ༷་པོ༷་ད༷ང༌། དེའི་བསྟན་པ་གང་ལ་གཏད་པ་འཇམ་དཔལ་དང་སྤྱན་རས་གཟིགས་སོགས་རྒྱལ༷་སྲས༷་ཆེན་པོ་བརྒྱད༷་དང་སྤྲུལ་པའི་ཉན་ཐོས་ཆེན་པོ་ཡན་ལག་འབྱུང་བ་སོགས་གན༷ས་བརྟན༷་ཆེན་པོ་བཅུ་དྲུག་འཁོར་དགྲ་བཅོམ་པ་དང་འཕ༷གས་པའི༷་ཚོགས༷། ཚངས་པ་དང་བརྒྱ་བྱིན་རྒྱལ་པོ་ཆེན་པོ་བཞི་ལ་སོགས་དཀར་ཕྱོགས་སྐྱོང་བའི་དགེ་བསྙེན་ཆེན་པོ་རྣམས་དང༌། གཞན་ཡང་མཁྱེན༷་བརྩེ༷འི་བདག༷་ཉིད༷་འགྲོ་བ་སྐྱོབ་པའི་མགོན་དང་དཔུང་གཉེན་མཆོ༷ག་ཏུ་གྱུར་པ་རྣམ༷ས་དེང་འདིར་ཐུགས་བརྩེ་བས་དགོང༷ས་སུ༷་གསོ༷ལ། དེ་ལྟར་དགོངས་གསོལ་བརྗོད་པས་དངོས་སུ་བྱོན་ནས་བཞུགས་ཤིང་ཇི་ལྟར་སྨོན་པའི་དོན་རྣམས་འགྲུབ་པར་འགྱུར་བའང༌། འཇམ་དཔལ་ཞིང་གི་ཡོན་ཏན་བཀོད་པ་ལས། ཆོས་རྣམས་ཐམས་ཅད་རྐྱེན་བཞིན་ཏེ། །འདུན་པའི་རྩེ་ལ་རབ་ཏུ་གནས། །གང་གིས་སྨོན་ལམ་ཅི་བཏབ་པ། །དེ་ནི་དེ་བཞིན་འགྲུབ་པར་འགྱུར༑ ༑གང་ཞིག་སངས་རྒྱས་ཡིད་བྱེད་པ། དེ་ཡི་མདུན་ན་དེ་བཞུགས་ཏེ། །རྟག་པར་བྱིན་གྱིས་རློབ་བྱེད་ཅིང༌། །ཉེས་པ་ཀུན་ལས་རྣམ་པར་གྲོལ། །ཞེས་དང༌། ཚུལ་ཁྲིམས་ལྡན་པས་སྨོན་པ་འགྲུབ། །ཅེས་གསུངས། དེ་ལྟར་མཁྱེན་པར་གསོལ་ནས། གང་སྨོན་ལམ་དུ་བྱ་བ། རང་གཞན་གྱི་གནས་སྐབས་དང་མཐར་ཐུག་གི་ཕ༷ན་བདེ༷འི་འབྱུང༷་གན༷ས་གཅིག་པུར་གྱུར་པ་སངས་རྒྱས་ཀྱི་བསྟན༷་པ༷་རི༷ན་པོ༷་ཆེ༷་སྟེ། མདོ་སྡེ་རྣམས་ནས་རྒྱ་ཆེར་གསུངས་པ་བཞིན་སྔོན་སློབ་ལམ་དུ་སྟོན༷་པ་མཆོག་དང༷་རྒྱལ་སྲས་བྱང་ཆུབ་སེམ༷ས་དཔ༷འ་འཕ༷གས་པ༷་མཆོ༷ག་གཞན་རྣམ༷ས་ཀྱིས༷་ཀྱང་སྐུ་སྲོག་ཕངས་མེད་དུ་བཏང་ནས་ཡ༷ང་དང་ཡ༷ང་དུ་དཀ༷འ་བས༷་བཙ༷ལ་ཞིང༷་ཐུགས་ལ་བ༷རྣག་པའི༷་དོ༷ན། འཆད་འགྱུར་ལྟར་མདོ་སྔགས་ཀྱི་ལུས་རྫོགས་ཤིང་ཆེ་ཡོན་དཔག་མེད་དང་ལྡན་པ། རང་བྱུང་སྤྲུལ་སྐུ་འཆི་མེད་རྡོ་རྗེའི་སྐུ་བརྙེས་པ་མཚོ༷་སྐྱེས༷་རྒྱལ༷་བ་གཉིས་པའི༷་བསྟན༷་པ༷་སྔ་འགྱུར་གྱི་རིང་ལུགས་འཁྲུལ་པའི་དྲི་མ་དང་བྲལ་བ་ཉིད་ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས༷་ལ་ཡུན་རིང་དུ་གནས་པར་གྱུར༷་ཅི༷ག དེ་དེ་བཞིན་དུ་འགྲུབ་པར་བྱིན་གྱིས་བརླབ་ཏུ་གསོལ་སྙམ་དུ་སྙིང་ཐག་པ་ནས་སྨོན་པ་སྟེ། ཚིག་འོག་མའི་དོན་ཕྱི་མ་ཀུན་ལ་སྦྱོར་བར་བྱའོ། །གཉིས་པ་ནི། མཁན་སློབ་ཆོས་རྒྱལ་སོགས་ཚིག་བཅད་གཉིས་ཏེ། དེ་ཡང༌། སྔོན་གྱི་ཐུགས་བསྐྱེད་ཀྱི་རྒྱུ་ལས་གངས་ཅན་པ་རྣམས་ལ་སངས་རྒྱས་ལས་ཀྱང་བཀའ་དྲིན་ཆེ་བ་མཁ༷ན་སློ༷བ་ཆོས༷་རྒྱལ༷་བི་མ་བཻ་རོ་སོགས་སྤྲུལ༷་པའི་ལོ༷་པཎ༷་གྱི་ཚོགས་རྣམས་དང༷༌། བརྒྱུད་པ་གསུམ་མམ་དྲུག་དང་ལྡན་པའི་བཀ༷འ་གཏེ༷ར་གྱི་རིག༷་འཛི༷ན་བ༷རྒྱུད་པའི་བླ་མ་དམ་པ༷་རྣམས་དང་ཡི༷་དམ༷་རྒྱུད་སྡེ་བཞི་དྲུག་གི་ལྷ༷་ཚོགས་གནས་གསུམ་གྱི་དཔའ་བོ་དང་མཁའ་འགྲོ། མ༷་མགོ༷ན་གཟ༵འ་རྡོར༷་སོགས་ཡེ་ཤེས་དབྱིངས་ཀྱི་དལ་མཐོང་ཞིང༌། སངས་རྒྱས་ཀྱི་བསྟན་པ་སྲུང་བར་ཞལ་གྱིས་བཞེས་པའི་རྒྱུད༷་གསུམ༷་དམ་ཅན་དྲེག༷ས་པའི༷་སྡེ་ཚོག༷ས་དང་བཅས་པ་སྟེ། སྔ༷་འགྱུར༷་རྩ༷་བ་གསུམ༷་གྱི་དཀྱིལ་འཁོར་གྱི་ལྷ༷་ཚོ༷གས་རྣམས་དགོ༷ངས་སུ༷་གསོ༷ལ། ཐུབ༷་པའི་བསྟ༷ན་པ་མདོ༷་སྡེ་སྣོད་གསུམ་དང༷་སྔག༷ས་རྒྱུ་སྡེ་བཞི་སོགས་ཀྱི༷་ཐེག་པ་རིམ་དགུའི་ཆོས་ཚུལ༷་མཐ༷འ་ད༷ག ཐུགས་བསྐྱེད་བརྩོན་པ་ཆེན་པོས་གང༷ས་ཅ༷ན་གྱི་ལྗོང༷ས་སུ༷་ཐུགས་བརྩེ༷་བས༷་དྲང༷ས་ཟིན་པར་གྱུར༷་པ༷་དེ་ཉིད། ཆེས༷་ཆེར༷་སྤེ༷ལ་བའི༷་རྡོ༷་རྗེའི༷་དམ༷་ཚིག་གཉེན་པོ་རྗེས་སུ་དགོ༷ངས་ནས༷་མཚོ༷་སྐྱེས༷་རྒྱལ༷་བའི༷་བ༷སྟན་པ༷་རྒྱས༷་པར་མཛོད་ཅིག་པའམ་གྱུར༷་ཅིག༷
གཉིས་པ་བསྟན་པའི་ཆེ་བ་བརྗོད་པ་ལ། ཉམས་སུ་ལེན་བྱ་བསྟན་པ་དམ་ཆོས་ཀྱི་ཆེ་བ་དང༌། ཇི་ལྟར་ཉམས་སུ་ལེན་ཞིང་འཛིན་ཚུལ་གྱི་ཆེ་བ་གཉིས་ལས། དང་པོ་༼ཉམས་སུ་ལེན་བྱ་བསྟན་པ་དམ་ཆོས་ཀྱི་ཆེ་བ་༽ལ། སྒྱུར་བྱེད་ལོ་པཎ་གྱི་ཆེ་བ་དང༌། བསྒྱུར་བྱ་ཆོས་ཀྱི་ཆེ་བ་གཉིས། དང་པོ་༼སྒྱུར་བྱེད་ལོ་པཎ་གྱི་ཆེ་བ་༽ནི།
ཕྱོགས་དུས་རྒྱལ་བའི་སོགས་ཚིགས་བཅད་གསུམ་སྟེ། དེ་ཡང༌། ཕྱོག༷ས་བཅུ་དུས༷་བཞིའི་རྒྱལ༷་བའི༷་སྐུ༷་གསུ༷ང་ཐུག༷ས་རྡོ༷་རྗེ༷་ཡི་རང་གཟུགས། རྒྱལ་སྲས་འཕགས་པ་རི༷གས་གསུམ༷་སེམ༷ས་དཔ༷འི་སྒྱུ༷་འཕྲུ༷ལ་རྡོ་རྗེའི་རོ༷ལ་མོ༷འམ་རོལ་གར་སྟེ། སྤྱན་རས་གཟིགས། པད་འབྱུང༌། གསང་བདག་མཁན་ཆེན། འཇམ་དཔལ་སྤྲུལ་པའི་ཆོས་རྒྱལ་ཆེན་པོ་ཡི༷ས། སྔོན་གྱི་ཐུགས་བསྐྱེད་བཙན་པོ་གསེར་གྱི་ཤིང་རྟས། བོད་གང༷ས་ཅ༷ན་པའི་གདུལ་བྱའི་བསོད་ནམས་ཀྱི་མཁའ་ལ། ཕ༷ན་བ༷དེའི་འོད་ཟེར་སྟོང་ཕྲག་འཕྲོ་བའི་རྒྱལ་བསྟན་གྱི་ཉི༷་མ༷་གས༷ལ་བ༷ར་འདྲེན་པར་མཛ༷ད་པ་ཡི། མཚོ༷་སྐྱེས༷་རྒྱལ༷་བའི༷་བསྟན༷་པ༷་རྒྱས༷་གྱུར༷་ཅིག༷ དེ་བཞིན་དུ་སངས་རྒྱས་རྣམ་པར་སྣང་མཛད་སོགས་རྒྱལ༷་དང༷་རྒྱལ༷་སྲས༷་འཕ༷གས་པ༷་ཆེན༷་པོ༷འི་ཚོག༷ས་རྣམས་ཀྱང༌། བོད་ཡུལ་དུ་སངས་རྒྱས་ཀྱི་བསྟན་པ་སྤེལ་བའི་ཕྱིར་བས༷མ་བཞི༷ན་དུ། བཻ་རོ་སྐ་ཅོག་ནམ་སྙིང་སོགས་སྤྲུལ༷་པའི༷་ལོ་ཙཱ་བ་དང༌། འཕགས་ཡུལ་གྱི་པཎ་གྲུབ་ཆེན་པོ་རྣམས་ཀྱི་ཟློས༷་གར༷་སྟེ་སྐྱེ་སྲིད་ཉེ༷་བར་བཟུང༷་ན༷ས། ཉེས་སྐྱོན་གྱི་དྲི༷་མས་བསླད་པ་མེད༷་པའི་རྒྱལ༷་བ༷སྟན་ལུང་རྟོགས་བཤད་སྒྲུབ་ཀྱི་ནོ༷ར་བུའི༷་རྒྱལ༷་མཚན༷་མངོན་པར་སྒྲེང༷་བས། སྲིད་ཞིའི་དབུལ་བ་སེལ་ཞིང་དོན་གཉིས་ཀྱི་འདོད་དགུའི་ཆར་གདུལ་བྱའི་སྐལ་བ་དང་འཚམ་པར་འབབ་པ་ཡི། མཚོ༷་སྐྱེས༷་རྒྱལ༷་བའི༷་བསྟན༷་པ༷་རྒྱས༷་གྱུར༷་ཅིག༷ དེ་ཡང་ཐུན༷་མོ༷ང་བ་སྒྲ་ཚད་བཟོ་གསོ་སོགས་རིག་པའི་གནས་དང༌། ཐུན༷་མིན༷་གསུང་རབ་མདོ་སྡེ་སྣོད་གསུམ། སྔགས་རྒྱུད་སྡེ་དྲུག་སོགས་མཐའ་དྲུག་དང་ཚུལ་བཞིས་བཅིངས་པ། གྲུབ་པ་ཐོབ་པ་དང་འཕགས་པའི་སྤྱོད་ཡུལ་ལས། སོ་སྐྱེའི་བློས་ཕིགས་པར་དཀའ་བའི་གཞུང༷་དང་མན་ངག་ཟབ་མོ་ཀུན༷་ཀྱང༌། སངས་རྒྱས་དངོས་དང་འདྲ་བའི་སྤྲུལ་པའི་ལོ་པཎ་རྣམས་ཞལ་འཛོམས་པས། དེ་དག་ངེས་པའི་ཚིག་དང༌༑ བརྗོད་བྱའི་དོན་སོགས་སོ་སོ་ཡང་དག་པར་རིག་པ་བཞི་ལ་དབང་འབྱོར་པའི་སྟོབས་ཀྱིས༑ གཞན་ལ་ལྟོས་པ་མེད་པར་ར༷ང་དབ༷ང་གི༷ས། ཚིག་དོན་གཉིས་ཀ་མ༷་ནོ༷ར་བ་སྟེ་ཚིག་ལ་ལྷག་ཆད་དང༌། དོན་ལ་ནོར་འཁྲུལ་མེད་པར་ཐོག་མར་བསྒྱུར༷་པར་དུ་སྐད་གསར་བཅད་སོགས་ཀྱིས་བཅོས་ཤིང་ཞུས༷་ཏེ་ལེའུ་དང་བམ་པོ་ཚུན་གྱིས་ཚད་བཟུང༌། མཐར་ཉན་བཤད་དང་སྒོམ་སྒྲུབ་ཀྱིས་གཏན༷་ལ༷་ཕ༷བ་པ༷་ཡིས༷། བོད་གང༷ས་ཅན༷་གྱི་ལྗོངས་སུ་དམ་པའི་ཆོས་ཀྱི་སྣང༷་བ༷འི་སྒོ༷་ཆེན༷་པོ་ཐོག༷་མར༷་ཕྱེས་པ་ཡི་མཚོ༷་སྐྱེས༷་རྒྱལ༷་བའི་བསྟན༷་པ༷་རིན་པོ་ཆེ་དེ་ཉིད་རྒྱས༷་པར་གྱུར༷་ཅིག༷
གཉིས་པ་བསྒྱུར་བྱ་ཆོས་ཀྱི་ཆེ་བ་ལ། རྒྱ་ཆེ་བ་བསྟན་པ་ཡོངས་སུ་རྫོགས་པའི་ཆེ་བ་དང༌༑ ཟབ་པ་བསྟན་པའི་སྙིང་པོ་དང་ལྡན་པའི་ཆེ་བ་གཉིས་ལས། དང་པོ་ལ་གསུམ། གཞུང་བཀའ་དང་དགོངས་འགྲེལ་ཚང་བའི་ཆེ་བ། བཀའ་གཏེར་མདོ་སྔགས་ཟུང་འབྲེལ་གྱི་ཆེ་བ། ལྟ་སྤྱོད་རྨད་བྱུང་ཟུང་འབྲེལ་གྱི་ཆེ་བའོ། །དང་པོ་ནི།
སྐལ་བཟང་གདུལ་བྱས་སོགས་ཏེ། དེ་ཡང་སྔོན་བསགས་ཀྱི་སྐལ༷་བ་བཟ༷ང་པོ་དང་ལྡན་པའི་རྗེས་འཇུག་གི་གདུལ༷་བྱས༷་རང་རང་གི་སྐལ་བ་དང་འཚམ་པར་ཐེག་པ་ཆེ་ཆུང་གི་མདོ༷་དང༷་འབྲས་བུ་སྔག༷ས་ཀྱི༷་ཚུལ༷་ཕྱི་ནང་རྣམས། རང་རང་གང་འདོད་པ་དེ་ཉིད་ཉམ༷ས་སུ༷་ལེ༷ན་པ་ལ༷་གཞན༷་གྱི་དྲི༷ང་ལ་མི༷་འཇོ༷ག་པ་སྟེ་གཞན་ལ་ལྟོས་མི་དགོས་པར༷། ལེགས་པར་གསུངས་པའི་བཀ༷འ་དང༷༌༑ དེའི་དགོ༷ངས་པ༷་ཤིང་རྟ་ཆེན་པོ་རྣམས་ཀྱིས་ཇི་ལྟར་བཀྲལ་བའམ་འགྲེལ༷་བའི༷་གཞུང༷་གདམས་ངག་ཟབ་མོ་དང་བཅས་པ་ཀུན༷་ཏེ་ལམ་གྱི་ལུས་ཡོངས་སུ་རྫོག༷ས་པ་མཚོ༷་སྐྱེས༷་རྒྱལ༷་བ༷འི་བསྟན༷་པ༷་རྒྱས༷་པར་གྱུར༷་ཅིག༷
གཉིས་པ་༼བཀའ་གཏེར་མདོ་སྔགས་ཟུང་འབྲེལ་གྱི་ཆེ་བ།༽ནི།
བདེན་གསུང་བཀའ་ཡི་སོགས་ཏེ། གཉིས་སུ་མེད་པར་བ༷དེན་པར་གསུང༷་པ་ནི་སངས་རྒྱས་ཉིད་ཡིན་པས་དེས་གསུངས་པའི་བཀ༷འ་ཡི༷་རྒྱ་༷མཚོ༷་ཆེན༷་པོ༷་ཟབ་ཅིང་གཏིང་དཔག་དཀའ་བའི་རིང་བརྒྱུད་ཀྱི་ཆུ་བོ་མ་ཆད་པ་ལ༷། དམ་ཉམས་དང་རྟོག་གེས་བསླད་གཞུག་ཏུ་མེད་པར་རྡོ་རྗེ་འཆང་དང༌། གྲུབ་པའི་རིག་འཛིན་དང༌། དབྱིངས་ཀྱི་མཁའ་འགྲོས་རྒྱས་བཏབ་པ། དུས་སུ་བབ་པ་ན་གདུལ་བྱའི་སྣོད་དང་འཚམ་པར་འབྱུང་བས་བྱིན་རླབས་ཀྱི་ཚན་ཁ་གཞན་ལས་མྱུར་བའི་ཉེ་རྒྱུད་ཟབ༷་མོའི༷་ཆོས༷་གཏེར༷་ཡིད་བཞིན༷་གྱི་ནོ༷ར་བུས༷་མངོ༷ན་པར༷་མཛེས༷་ཤིང༌། རྒྱུ་ཕར་ཕྱིན་སོགས་མཚན་ཉིད་ཐེག་པའི་མདོ༷་དང༷༌། འབྲས་བུ་གསང་ཆེན་ངེས་པ་སྔག༷ས་ཀྱི༷་ལམ༷་སྲོལ་བཟ༷ང་པོ་གཉིས། གང་ཟག་གཅིག་སངས་རྒྱས་པའི་ལམ་གྱི་ཆ་རྐྱེན་དུ་ཁྱེར་ཤེས་པས་དེ་གཉིས་འགལ་མེད་ཟུང༷་དུ༷་འཇུག་པའམ་འབྲེལ༷་བའི་ལམ་བཟང་མཚོ༷་སྐྱེས༷་རྒྱལ༷་བ༷འི་བ༷སྟན་པ༷་རྒྱས༷་པར་གྱུར༷་ཅིག༷
གསུམ་པ་༼ལྟ་སྤྱོད་རྨད་བྱུང་ཟུང་འབྲེལ་གྱི་ཆེ་བ།༽ནི།
རྨད་བྱུང་ཟ་ཧོར་སོགས་ཏེ། དེ་ཡང་རྨད༷་བྱུང༷་ཟ༷་ཧོར༷་མཁ༷ན་པོའི༷་སྤྱོད༷་པ༷་ནི། ཉན་ཐོས་རྩ་བའི་སྡེ་པ་བཞིའི་ནང་ནས། གཞི་ཐམས་ཅད་ཡོད་པར་སྨྲ་བའི་ལུགས་ལྟར་ཕྱི་འདུལ་བ་སོ་ཐར་གྱི་ལག་ལེན་ད༷ང་ཀུན་སྤྱོད་རྣམ་པར་དག་པའི་ངང༌། ནང་བྱང་ཆུབ་མཆོག་ཏུ་སེམས་བསྐྱེད་ནས། སྤྱོད་པ་ཕ་རོལ་ཏུ་ཕྱིན་པ་དྲུག་དང་འབྲེལ་བ་སྟེ༑ དེ་དང་སངས་རྒྱས་ཀྱིས་ལུང་བསྟན་པའི་སྐྱེས་ཆེན་མཚུང༷ས་པ་མེ༷ད་པ་དཔ༷ལ་ལྡན༷་ཀླུ་ཡི༷་ལྟ༷་བ༷་སྟེ་གཉིས༷་སོ། །ལྟ་སྤྱོད་ཟུང༷་དུ་འབྲེ༷ལ་དགོས་པར་བརྒྱུད༷་པ༷འི་བཀ༷འ་སྲོ༷ལ་འདི་ཉིད་དུ་བཀའ་གཙིགས་ཀྱི་ཕྱག༷་རྒྱས༷་བཏབ༷་པ་ཡིན་ཏེ། དེའང་ཧྭ་ཤང་སུན་ཕྱུང་བའི་རྗེས་སུ་རྒྱལ་པོའི་བཀས་བཅད་དེ། ལྟ་བ་ཀླུ་སྒྲུབ་ཀྱི་ལུགས། སྤྱོད་པ་འདུལ་བ། ཉམས་ལེན་རྒྱུད་སྡེ་འོག་མ་གསུམ་ལ་བརྟེན་པར་གནང༌། བླ་མེད་ཀྱི་རྒྱུད་རྣམས་ཆེས་གཉན་ཞིང་གསང་བ་སྲུང་བ་ལ་ཐུགས་སྒམ་{བསྒོམ}པས་དེ་དུས་ཁྱབ་བརྡལ་དུ་སྤྱོད་དུ་མེད་པས་དངོས་སུ་མ་གསུངས་པར་སྦས་པ་ཡིན་ལ། དེ་ཡང་དཔལ་ལྡན་ཀླུའི་ལྟ་བ་ནི། བདག་ཉིད་ཆེན་པོ་འདི་ཉིད་ཀྱིས། བཀའ་འཁོར་གསུམ་གྱི་དགོངས་འགྲེལ་དུ། གཏམ་ཚོགས། རིགས་ཚོགས། བསྟོད་ཚོགས་ཏེ་ཚོགས་གསུམ་མཛད་པ་ལས། ཕྱི་མ་གཉིས་ཀྱི་ངེས་དོན་ཟབ་གནད་གཅིག་པར༑ སྣང་སྟོང་གང་གིའང་ཕྱོགས་སུ་མ་ལྷུང་བའི་ཟུང་འཇུག་འདུས་མ་བྱས་ཆེན་པོ། ཡེ་ནས་དག་པའི་ཆོས་ཉིད་སྤྲོས་མཐའ་ཀུན་བྲལ། སྒྲོ་འདོགས་སོ་གཉིས་དང་བྲལ་བའི་ཆོས་ཀྱི་དབྱིངས། སྲིད་ཞིའི་མཐའ་ལ་མི་གནས་པའི་ཤེས་རབ་ཀྱི་ཕ་རོལ་དུ་ཕྱིན་པ། ངོ་བོ་རྣམ་ཐར་གསུམ་ལྡན། སྟོང་ཆ་ནས་ཆོས་སྐུ་དང་སྣང་ཆ་ནས་གཟུགས་སྐུ་སོགས་ཟག་མེད་དབྱིངས་ཀྱི་ཡོན་ཏན་རྣམས་དང་འདུ་འབྲལ་སྤངས་པའི་མཚན་ཉིད་ཅན། སྨྲ་བསམ་བརྗོད་མེད་བློ་འདས་ཀྱི་ཡེ་ཤེས། འཕགས་པ་རྣམས་ཀྱི་སོ་སོ་རང་རིག་པའི་སྤྱོད་ཡུལ་དུ་གྱུར་པའི། ཐེག་མཆོག་འབྲས་བུའི་དབུ་མ་ཆེན་པོའི་དོན་ཉིད་རྟོགས་ན་རྟག་ཆད་སོགས་མཐར་འཛིན་གྱི་འཆིང་བ་ཐམས་ཅད་གཅོད་ནུས་པས་ན་དབུ་མའི་ལམ་ཡིན་གྱི། དེ་ལས་གཞན་དུ་དེ་གཉིས་འགལ་བར་བཟུང་ནས། སྣང་སྟོང་གང་རུང་རེའི་མཐའ་ལ་ཞེན་ནས། རང་རང་གི་ཞེ་འདོད་དང་མཐུན་པར་དགག་སྒྲུབ་ཀྱི་ཅ་ཅོ་སྒྲོགས་པ་ནི་དབུ་མའི་ལམ་མ་ཡིན་ཏེ། དེ་ཙམ་གྱིས་སྤྲོས་པའི་མཐའ་ཀུན་ཁེགས་མི་ནུས་ཤིང་བྱིས་པ་རྟོག་གེའི་ས་ལས་ཀྱང་འདའ་བར་མི་ནུས་པས་སོ། །དེས་ན་བདེན་པ་གཉིས་ཀྱང༌། ཤེས་བྱ་ཡུལ་གྱི་སྒོ་ནས་སྣང་སྟོང་ངོ་བོ་གཅིག་ལ་ལྡོག་པ་ཐ་དད་དང༌། ཤེས་བྱེད་ཡུལ་ཅན་གྱིས་མཐོང་ཚུལ་ལམ་རྟོགས་ཚུལ་ནས་གཅིག་པ་བཀག་པའི་ཐ་དད་ལྟ་བུར་དོན་གྱིས་འགྱུར་ནའང༌། མཐར་ཐུག་དོན་དམ་པའི་ངོས་ན་དེ་གཉིས་ཀའང་དབྱེ་གཞི་ཟད་པའི་དབྱེར་མེད་རྣམ་དག་ཆེན་པོར་ཤེས་དགོས་ཏེ། ཡིད་བཞིན་རིན་པོ་ཆེའི་མཛོད་ལས། ཀུན་རྫོབ་རྣམ་ཆད་རྣམ་དབྱེའི་ཡུལ་འདས་པས། །བཏགས་པའི་བདེན་གཉིས་འདས་ཕྱིར་སྤྲོས་ཀུན་ཞི། །བདེན་པ་དབྱེར་མེད་གྲུབ་དང་མ་གྲུབ་མེད། །དབྱིངས་ལ་སྣང་སྟོང་རང་བཞིན་གཉིས་མེད་པས། །བདེན་པ་དེ་ཡང་དབྱེར་མེད་ཅེས་བརྗོད་དོ། །ཅེས་གསུངས་པ་ལྟར། ཐ་སྙད་དུ་དག་མ་དག་གཉིས་ཆོས་འགལ་བས་འདྲེས་{འདྲེར}མེད་པའི་ཕྱིར། མ་འདྲེས་པ་ལ་དབྱེར་མེད་པས་ཀྱང་རང་བཞིན་རྣམ་དག་ཏུ་གྲུབ་པ་ཡིན་ནོ། །དེ་ལྟར་ཤེས་ན་རྒྱུད་བླ་སོགས་བྱམས་གཞུང་དང༌། ཤིང་རྟ་ཆེན་པོ་ཐོགས་མེད་ཀྱི་བཞེད་པའང་འདི་དང་ཕན་ཚུན་སྦྲང་རྩིའི་རོ་གཟུགས་བཞིན་འགལ་མེད་དུ་འགྱུར་བས་དོན་ཆེན་པོ་དང་ལྡན་པ་ཡིན་ཏེ། རྡོ་རྗེ་འཆང་མཁྱེན་བརྩེའི་དབང་པོས་མཛད་པའི་ཐེག་པའི་རྣམ་དབྱེ་གསལ་བར་བྱེད་པའི་གཏམ་ལས། དཔལ་ལྡན་ནཱ་ག་རྫུ་ན་ཡིས། །ཐལ་འགྱུར་གྲུབ་མཐའི་རྒྱལ་རྔ་ཆེ། །སྲིད་རྩེའི་བར་དུ་བརྡུང་བ་ལས། །བདེན་པ་གཉིས་ཀྱི་རྣམ་གཞག་ཀྱང༌། །འཕགས་དང་སོ་སྐྱེའི་ངོ་སྐལ་ཏེ། །དཔེར་ན་གཉིད་ཀྱི་མཐུས་བསྐྱེད་པའི། །རྨི་ལམ་སད་ཚེ་མེད་བཞིན་ནོ། །སྔར་སྨོས་གཏན་ཚིགས་དེ་རྣམས་ཀྱིས། །གཞན་སེལ་སྐྱེས་པ་མེད་སྒྲུབ་ཀྱང༌༑ ༑དོན་དུ་དེ་ཡང་སྒྱུ་མ་བཞིན། །བདེན་ཞེན་ཉིད་དུ་ཁས་མ་བླངས། །དེ་ཕྱིར་ཁས་ལེན་བྲལ་བ་ནི། །ལྟ་བའི་མཐར་ཐུག་ཉིད་དུ་འཇོག །གཞན་ཡང་རིག་གཞུང་ཆེར་སྨྲ་དང༌། །གཞན་གྱི་རྩོད་ངོར་བསྔགས་པ་ནི། །ཐལ་འགྱུར་ཉིད་དོ་རྩེ་གཅིག་ཏུ། །མཉམ་པར་བཞག་པའི་རྣལ་འབྱོར་དོན། །ཕྲ་བ་ནང་གི་དབུ་མའང་བསྟན། །དེ་ཡིས་ཆོས་རྣམས་ཀུན་བརྟགས་དང༌༑ ༑གཞན་དབང་ཡོངས་གྲུབ་གསུམ་དུ་བསྟན། །སཽ་སོར་གཉིས་རེ་དབྱེ་བས་དྲུག །སྦྱང་གཞི་བདེ་གཤེགས་སྙིང་པོ་ནི། །སྣང་ཆས་གཟུགས་སྐུ་སྟོང་ཆ་ཡིས། །ཆོས་སྐུའི་ཡོན་ཏན་ལྷུན་གྱིས་གྲུབ། །དེ་ལ་ཀུན་ཏུ་བརྟགས་པ་དང༌། །གཞན་དབང་རིམ་གྱིས་སྦྱངས་པ་ལས༑ ༑མཐར་ཐུག་གཞི་ཉིད་མངོན་གྱུར་པར། །སེམས་ཅན་བྱང་ཆུབ་སེམས་དཔའ་དང༌། །དེ་བཞིན་གཤེགས་པ་ཞེས་སུ་འདོད། །གཏེར་དང་འབྲས་བུའི་ཤིང་བཞིན་དུ། །གནས་ལུགས་ཉིད་དང་རྒྱས་འགྱུར་གྱི། །རིགས་དེ་རྣམ་གཉིས་རྫོགས་པའི་མོད། །བླ་མེད་སྙིང་པོར་གཤེགས་པར་ངེས། །འདི་ནི་ས་བཅུའི་དབང་ཕྱུག་མཆོག །རྒྱལ་ཚབ་མ་ཕམ་པ་ཡིས་བཞེད༑ ༑ཚུལ་དེར་ཕྱོགས་སྔ་སྨྲ་བ་རྣམས། །ཡིད་སྲུབས་མཐུ་ཡིས་སྒྲིབ་པར་ངེས། །ཅི་ཕྱིར་ཤིང་རྟ་ཆེན་པོ་གཉིས། །དགོངས་དོན་མཐར་ཐུག་གཅིག་བསྡུས་གང༌། །འཕགས་བོད་མཁས་པའི་རྣམ་དཔྱོད་ཀྱིས། །འཆད་རྩོད་རྩོམ་པས་གསལ་མཛད་ཅིང༌། །ནང་གི་རྣལ་འབྱོར་ཆེ་བརྙེས་པའི། །གྲུབ་མཆོག་ཀུན་ཀྱང་འདི་བཞེད་དོ། །གཞན་ཡང་འཁོར་ལོ་དང་པོ་ཡིས། །བསོད་ནམས་མ་ཡིན་ལས་ལྡོག་པའི། །གཏམ་གྱིས་ཉན་རང་ཐེག་པ་བསྟན། །བར་པས་བདག་ལས་ལྡོག་བྱས་ཏེ། །བདག་མེད་དབུ་མའི་ལམ་བཟང་འཆད། །ཐ་མས་ལྟ་གཞི་ཀུན་སྤངས་ནས། །ངེས་དོན་སྙིང་པོའི་སྒྲ་ཆེན་བསྒྲགས། །ཞེས་གསུངས། དེར་མ་ཟད་འདི་ཉིད་གཞིར་བཞག་གིས་སྔགས་ཀྱི་གཞིའམ་རྒྱུའི་རྒྱུད་དུ་བཞག་པའི་སྐབས་སུའང༌། ངོ་བོའི་གཞི་དང་བཏགས་པའི་གཞི་གཉིས་སུ་དབྱེ་བ་དང༌། གཞན་ཡང་བྱ་སྤྱོད་ཀྱི་དེ་ཁོ་ན་ཉིད་སོགས་དང༌། མ་ཧཱའི་བདེན་གཉིས། ཨ་ནུའི་དབྱིངས་ཡེ། ཨ་ཏིའི་རང་བྱུང་ཡེ་ཤེས། མཐར་ཕྱིན་རྫོགས་ཆེན་གྱི་གཞི་ཀ་དག་ལྷུན་གྲུབ་ཟུང་འཇུག་སོགས་ཀྱང་འདི་ལས་གཞན་དུ་མ་གྱུར་པའི་ཕྱིར། མདོ་སྔགས་ཀྱི་ཟབ་གནད་ཐམས་ཅད་བསྡུས་ནས་ཉམས་སུ་ལེན་ཤེས་པ་སོགས་དགོས་པ་མཆོག་དང་ལྡན་ཏེ། མདོར་ན་སྔགས་ཀྱི་ལྟ་བ་མཐར་ཐུག་སྣང་སྲིད་ཡེ་སངས་རྒྱས་པའི་དོན་གྱི་གནད་ཀྱང་འདི་ལ་ཐུག་པ་ནི། རྒྱུད་ལས། བཅིངས་མེད་རྣམ་པར་གྲོལ་མེད་པའི། །ཡེ་ནས་ལྷུན་རྫོགས་སངས་རྒྱས་ཆོས། །ཞེས་དང༌། མན་ངག་ལམ་རིམ་ལས། རྒྱལ་འགྲོས་མ་མཛད་མ་བཅོས་པར། །རང་བཞིན་ངང་གིས་དབྱེར་མེད་པ༑ ༑ཞེས་དང༌། པདྨའི་ལམ་རིམ་ཆེན་མོ་ལས། ཡེ་ནས་སངས་རྒྱས་པའི་གནས་ལུགས་ནི་རང་རིག་པ་བྱང་ཆུབ་ཀྱི་སེམས་ཏེ། གཉིས་ཆོས་འཁྲུལ་པ་སངས་ལ་གཉིས་མེད་ཡེ་ཤེས་རྒྱས་པས་སངས་རྒྱས་སོ། །དེ་ཡང་འཁྲུལ་པ་ཡོད་པ་གཅིག་མེད་པར་སངས་ནས། གཉིས་མེད་ཡེ་ཤེས་མེད་པ་གཅིག་ཡོད་པར་རྒྱས་པ་མ་ཡིན་ཏེ། གཤིས་ལ་འཁྲུལ་པ་མ་གྲུབ་ཅིང་ངོ་བོ་གཉིས་མེད་ཡེ་ཤེས་སུ་རྒྱས་པས་ཡེ་ནས་སངས་རྒྱས་པ་ཡིན་ཏེ། རང་བཞིན་སྟོང་པ་ཆོས་སྐུ། རང་མདངས་གསལ་བ་ལོངས་སྐུ། གསལ་སྟོང་གཉིས་མེད་སྤྲུལ་སྐུ། རང་བཞིན་སྟོང་པ་ཇི་ལྟ་བ། རང་མདངས་གསལ་བ་ཇི་སྙེད་པ། གསལ་སྟོང་གཉིས་མེད་དམ་དབྱེར་མེད་དེ་མཁྱེན་པའི་ཡེ་ཤེས་སོ། །གཤིས་ལ་འཁྲུལ་པ་མེད་པས་སྤངས་པ་ཕུན་ཚོགས། ངོ་བོ་གཉིས་མེད་དུ་ཡོད་པ་རྟོགས་པ་ཕུན་ཚོགས། དེ་ལྟར་ཡེ་ནས་སངས་རྒྱས་མ་ཡིན་ན་བསྒོམས་ཀྱང་སངས་རྒྱས་སུ་མི་འགྱུར་ཏེ། ས་ལེ་སྦྲམ་ཡེ་ནས་གསེར་མ་ཡིན་ན་བྱས་ཀྱང་གསེར་དུ་མི་འགྲོ་བ་བཞིན་ནོ། །ཞེས་གསུངས་པ་སོགས་བསྟོད་ཚོགས་ཀྱི་དགོངས་པ་དང་སྒྲ་ཇི་བཞིན་པར་འབྱོར་པའི་ཕྱིར། སྔ་འགྱུར་གྱི་ལོ་པཎ་སྐྱེས་མཆོག་རྣམས་དང༌། ཕྱིས་དུས་ཀུན་མཁྱེན་ཆོས་ཀྱི་རྒྱལ་པོ་དང༌། རྗེ་སྨིན་གླིང་པ་སྐུ་མཆེད། ཆོས་རྗེ་ཀཿཐོག་པ་ཡབ་སྲས་བརྒྱུད་པར་བཅས་པས་མཚོན་སྔ་འགྱུར་ཟོལ་མེད་ཀྱི་རིང་ལུགས་འཛིན་པ་ཀུན་གྱིས་གྲུབ་མཐའི་ཞལ་བཞེས་འདི་བཞིན་མཛད་པ་འབའ་ཞིག་སྟེ་སོ་སོའི་གསུང་རབ་ཀྱིས་དཔང་པོར་བྱས་པ་ལྟར་ལ། ཞིབ་པར་རང་ལུགས་ཀྱི་གྲུབ་མཐའི་ཁས་ལེན་དང་ལུང་རིགས་ཀྱི་རྩོད་སྤོང་སོགས་ནི་ཀུན་མཁྱེན་བླ་མ་འཇམ་དཔལ་དགྱེས་པའི་གསུང་རབ་ལས་ཤེས་པར་བྱ་བ་ཁོ་ན་སྟེ། འདི་དང་མཉམ་པ་ནི་རང་གཞན་གྱི་ཕྱོགས་གང་ནའང་མ་དམིགས་པའི་ཕྱིར་རོ། །དེ་ལྟ་བུའི་ལྟ་སྤྱོད་ངོ་མཚར་རྨད་དུ་བྱུང་བའི་མཚོ༷་སྐྱེས༷་རྒྱལ༷་བའི༷་བ༷སྟན་པ་༷རྒྱས༷་གྱུར༷་ཅིག༷
གཉིས་པ་ཟབ་པ་བསྟན་པའི་སྙིང་པོ་དང་ལྡན་པའི་ཆེ་བ་ལ། སྤྱི་དང༌། བྱེ་བྲག་གཉིས་ལས༑ དང་པོ་ལ། ཉམས་སུ་བླང་བྱ་ཆོས་ཀྱི་ཆེ་བ། དེ་ལ་བསླད་མ་ཞུགས་པའི་ཆེ་བ། ཟབ་མོ་དེ་ལྟ་བུ་གཞན་ལ་མེད་པའི་ཆེ་བ་བསྟན་པ་གསུམ། དང་པོ་ལ། རྒྱ་ཆེ་བ་རྒྱུད་སྡེའི་དབང་དུ་བྱས་པ་དང༌། ཟབ་མོ་སྒྲུབ་སྡེའི་དབང་དུ་བྱས་པ་གཉིས་ལས། དང་པོ་ནི།
ཟབ་མོ་ནང་རྒྱུད་སོགས་ཏེ། དེ་ཡང་ཐོག་མའི་འཇུག་སྒོ་དབང་ཐོབ་ཅིང་དམ་ཚིག་ལ་གནས་པ་གལ་ཆེ་བས། ལྟ་དགོངས་དང་ལྡན་པའི་བླ་མས་སྣོད་ལྡན་གྱི་སློབ་བུའི་རྒྱུད་ཀྱི་རྩ་རླུང་ཐིག་ལེ་སེམས་དང་བཅས་པ་སྟེ། གཉུག་མའི་སྒོ་གསུམ་ཡེ་ནས་རྡོ་རྗེ་བཞིའི་ངོ་བོར་སྒྲུབ་གཞིར་གནས་པ་ཉིད། ཐབས་ཟབ་མོ་དབང་བཞིས་སད་པར་བྱས་ཏེ། འབྲས་བུ་སྐུ་བཞིར་སྨིན་རུང་གི་ནུས་པ་ཁྱད་པར་ཅན་དུ་བྱས་ནས། དབང་སྲོག་དམ་ཚིག་ལ་གནས་པའི་སྒྲུབ་པ་པོས། གང་ཉམས་སུ་བླང་བྱའི་ཆོས་ཟབ༷་མོ༷་མཐར་ཐུག་པ་ནི་ཐུན་མིན་ན༷ང་རྒྱུད༷་སྡེ༷་གསུམ༷་ཡིན་ཏེ། རྡོ་རྗེ་སེམས་དཔའ་སྙིང་གི་མེ་ལོང་གི་རྒྱུད་ལས། བསྐྱེད་པ་མ་ཧཱ་ཡོ་ག་ནི་ཆོས་ཐམས་ཅད་ཀྱི་གཞི་ལྟ་བུའོ། །རྫོགས་པ་ཨ་ནུ་ཡོ་ག་ནི་ཆོས་ཐམས་ཅད་ཀྱི་ལམ་ལྟ་བུའོ། །རྫོགས་པ་ཆེན་པོ་ཨ་ཏི་ཡོ་ག་ནི་ཆོས་ཐམས་ཅད་ཀྱི་འབྲས་བུ་ལྟ་བུའོ། །ཞེས་གསུངས། དེ་གསུམ་གྱི་ཁྱད་པར། མ་ཧཱས་ཆོས་ཐམས་ཅད་སེམས་ཉིད་སྣང་སྟོང་དབྱེར་མེད་ཀྱི་ཆོ་འཕྲུལ་དུ་རྟོགས་པས་ཐབས་བསྐྱེད་པའི་རིམ་པ་ལ་གཙོ་བོར་འདོད། ཨ་ནུས་དབྱིངས་དང་ཡེ་ཤེས་གཉིས་སུ་མེད་པའི་བདེ་བ་ཆེན་པོའི་རྩལ་ལས་རང་ཤར་བར་རྟོགས་ནས་ཤེས་རབ་རྫོགས་པའི་རིམ་པ་ལ་གཙོ་བོར་སྟོན་{རྟོན}། ཨ་ཏིས་ཡེ་ནས་སྐྱེ་འགག་མེད་པའི་རིག་པ་རང་བྱུང་གི་ཡེ་ཤེས་ཉིད་མ་འགགས་པར་རང་ཤར་བར་ཤེས་ནས་གང་ལའང་ཆེད་འཛིན་དང་སྤང་བླང་མེད་པར་ཟུང་འཇུག་འོད་གསལ་གྱི་ལམ་ལ་གཙོ་བོར་བྱེད་པ་སྟེ། འདི་གསུམ་ཡང་གདུལ་བྱ་ཞེ་སྡང་ཅན། འདོད་ཆགས་ཅན། གཏི་མུག་ཅན། སྤྲོས་པ་དང༌། བྱ་རྩོལ་ལྷོད་པ་གསུམ་དང༌། དབང་པོ་དམན་འབྲིང་མཆོག་གི་གདུལ་བྱ་ལ་དགོངས་ནས་གསུངས་སོ། །དེ་གསུམ་གྱི་དགོང༷ས་པའི༷་བཅུ༷ད་ཐུན་མོང་བ་བསྐྱེད་རྫོགས་རྣམ་པ་གསུམ་དང༌༑ ཐུན༷་མི༷ན་མ༷ན་ང༷ག་སྡེ་གསང་བ་སྙིང་ཐིག་འདི་དགོངས་པ་གཞི་ཀ་དག་གི་གནས་ལུགས་གཏན་ལ་ཕབ་ནས་ཁྲེགས་ཆོད་ཅོག་བཞག་བཞིའི་སྒོ་ནས་ཉམས་སུ་ལེན་པ་དང༌། ལམ་ལྷུན་གྲུབ་ཐོད་རྒལ་གྱི་ཉམས་ལེན་གནད་ཆེན་པོ་གསུམ་གྱི་སྒྲོམ་དུ་བཅུག་ནས་འོད་གསལ་གྱི་རྟགས་ཚད་སྣང་བ་བཞིས་གཏན་ལ་ཕབ་སྟེ་མངོན་སུམ་ལམ་དུ་བྱེད་པའི་ཡེ་ཤེས་གསང༷་བའི༷་ལ༷མ་མཆོ༷ག་ལ་བརྟེན་ནས༷། གནས་སྐབས་ཀྱི་འབྲས་བུ་ལམ་གྱུར་གྱི་རིག་འཛིན་བཞིའམ་ལྔ་སོགས་དང༌། མཐར་ཐུག་གི་འབྲས་བུ་སྙིགས་དུས་ཀྱི་ཚེ་ཐུང་གཅིག་ལ། འགྱུར་བཅས་རླུང་སེམས་ཀྱི་འཕོ་བའི་ཆ་རྣམས། འགྱུར་མེད་ལྷན་སྐྱེས་བདེ་བ་ཆེན་པོའི་དབྱིངས་སུ་ཐིམ་ནས། ནང་དབྱིངས་ཀ་དག་གི་གྲོལ་སར། ལུས་འཇ༷འ་ལུས༷། སེམས་ཆོས༷་སྐུར༷་གྲོལ་ཏེ་གདོད་མའི་རྒྱལ་སར་གཤེག༷ས་པའི༷་མངོན་རྟགས་དེང་སང་གི་བར་འབྱིན་ནུས་པའི་ངོ༷་མཚར༷་གྱི་སྣང་བ་འབར༷་བ་ཅན་མཚོ་སྐྱེས༷་རྒྱལ༷་བའི༷་བསྟན༷་པ༷་རྒྱས༷་གྱུར༷་ཅིག༷
གཉིས་པ་༼ཟབ་མོ་སྒྲུབ་སྡེའི་དབང་དུ་བྱས་པ་༽ནི།
རབ་འབྱམས་ཞི་ཁྲོའི་སོགས་ཏེ། གང་ཞིག་བསྒྲུབ་བྱའི་ལྷ་རབ༷་འབྱམ༷ས་རྩ་གསུམ་ཞི༷་ཁྲོའི༷་ཁྱབ༷་བད༷ག་སྟེ་འཕྲོ་གཞིའམ་རྩ་བར་གྱུར་པ། འཇམ་དཔལ་སྐུ། པདྨ་གསུང་སོགས་སྒྲུབ༷་སྡེ་ཆེན་པོ་བརྒྱད༷་པོ། རང་རང་གི་བཀ༷འ་བབ༷ས་ཀྱི་རིག༷་འཛི༷ན། འཇམ་དཔལ་བཤེས་གཉེན། ནཱ་ག་རྫུ་ན། ཧཱུྃ་ཀ་ར། བི་མ་ལ། པྲ་བྷ་ཧསྟི་སོགས་རིག་འཛིན་བརྒྱད་སོ༷་སོ༷འི་དགོང༷ས་པ༷འི་བ༷ཅུད། འཇམ་དཔལ་སྐུ་འཁོར་ལོ་བཞི་ལ་བརྟེན་ནས་སྒྲུབ་པ། དེ་བཞིན་དུ། པདྨ་གསུང་རྟ་སྐད་ཐེངས་གསུམ། ཡང་དག་ཐུགས་རུ་ལུ་འབྲུ་བརྒྱད། བདུད་རྩི་ཡོན་ཏན་སྣང་སྲིད་བདུད་རྩི་རྣམ་དགཕུར་པ་ཕྲིན་ལས་ཐལ་འབྱིན་རྣམ་པ་བཞི། རྦོད་གཏོང་མ་མོ་རྩ་རླུང་བྱང་སེམས། འཇིག་རྟེན་མཆོད་བསྟོད་མཆོད་བསྟོད་བརྟེན་གསུམ།དམོད་པ་དྲག་སྔགས་འབོད་རྦད་བསད་གསུམ་མམ་རྫོང་འཕྲང་སྲོག་གསུམ་གྱི་དགོངས་པ་དང༌། ཞར་བྱུང་བླ་མ་རིག་འཛིན་བསྙེན་སྒྲུབ་བཞིའི་སྒོ་ནས་སྒྲུབ་པ་སོགས་སྤྱི་བྱེ་བྲག་གི་སྒྲུབ་བཀའ་དེ་ཐམས་ཅད་ཀུ༷ན་འ༷དུས་པ་པདྨ༷འི༷་བཀ༷འ་སྲོ༷ལ་བདེ་གཤེགས་འདུས་པ་ཚོམ་བུ་གཅིག་ཏུ་སྒྲུབ་པ་དང༌། གཞན་ཡང་དཔལ་བཀའ་འདུས་ཆོས་ཀྱི་རྒྱ་མཚོ་ཚོམ་བུ་ཉེར་གཅིག་ཏུ་སྒྲུབ་པ་སོགས་རྩ་གསུམ་ལྷག་པའི་ལྷ་རབ་འབྱམས་སྤྱི་དང་བྱེ་བྲག་གི་སྒྲུབ་བཀའ་མཐའ་དག་གཅི༷ག་ཏུ༷་འཁྱིལ༷་བའམ་འདུས་པའི་མཚོ་ཆེན་པོ། ལས་དང་གྲུབ་པ་སོགས་ཐུན་མོང་དང་མཆོག་གི་དངོས་གྲུབ་གང་དང་ཅི་འདོད་པ་སྒྲུབ་པ་ལ་དཀའ་བ་མེད་པའི་ངོ་མཚར་དང་ཆེ་ཡོན་ཟབ་ཁྱད་རྨད་དུ་བྱུང་བའི་མཚོ༷་སྐྱེས༷་རྒྱལ༷་བ༷འི་བ༷སྟན་པ༷་རྒྱས༷་གྱུར༷་ཅིག༷
གཉིས་པ་དེ་ལ་བསླད་མ་ཞུགས་པའི་ཆེ་བ་ལ། ཚིག་ལ་བསླད་མེད་པ་དང༌། དོན་ལ་བསླད་མེད་ཚུལ་གཉིས་ལས། དང་པོ་ནི།
རྒྱུ་དང་འབྲས་བུའི་སོགས་ཏེ། དེ་ཡང་ཧེ་རུ་ཀ་གལྤོ་ལས། མཚན་ཉིད་རྒྱུ་ཡི་ཐེག་པ་ཡིས། །སེམས་ཉིད་སངས་རྒྱས་རྒྱུ་རུ་འདོད། །འབྲས་བུ་སྔགས་ཀྱི་ཐེག་པ་ཡིས། །སེམས་ཉིད་སངས་རྒྱས་ཉིད་དུ་བསྒོམ། །རྒྱུ་དང་འབྲས་བུ་གང་ཡིན་པའི། ཕྱོགས་ཀྱང་རབ་ཏུ་ཤེས་པར་བྱ། །ཞེས་གསུངས་པ་ལྟར་སེམས་ཉིད་སངས་རྒྱས་ཀྱི་རྒྱུ་ཙམ་དུ་ཤེས་ནས། སེམས་བསྐྱེད་དང་ཕྱིན་དྲུག་སོགས་ལམ་ཚོགས་གཉིས་ལ་བསྐལ་པ་གྲངས་མེད་གསུམ་སོགས་སུ་བརྩོན་པའི་མཐར། འབྲས་བུ་སངས་རྒྱས་ཉིད་གཟོད་ཐོབ་པར་འདོད་པ་མཚན་ཉིད་རྒྱུ་ཡི་ཐེག་པ་དང༌། སེམས་ཉིད་ད་ལྟ་ནས་སངས་རྒྱས་པའི་རང་བཞིན་དབྱིངས་དང་ཡེ་ཤེས་དང་འབྲས་བུའི་དོན་དམ་སྟེ་དཀོར་བདུན་ངོ་བོ་ཉིད་རྒྱུར་གྲུབ་པ་ལྷག་པའི་དོན་དམ་དང༌། དེ་ལས་ཤར་བའི་ཕུང་ཁམས་སོགས་རྟོག་ཚོགས་ཀྱི་ཆོས་ཀུན་སྐུ་དང་ཡེ་ཤེས་སུ་རྣམ་པར་དག་པ་ལྷག་པའི་ཀུན་རྫོབ་སྟེ། དེ་ལྟ་བུ་བདེན་པ་གཉིས་ཀྱང་ཡེ་ནས་དབྱེར་མེད་པར་ལྷག་པའི་ཆོས་སྐུ་ཆེན་པོར་འཁོར་འདས་ཀྱི་ཆོས་ཀུན་དབྱེ་བསལ་མེད་པར་སངས་རྒྱས་པའི་རང་བཞིན་སྣང་སྲིད་དག་མཉམ་ཆེན་པོ་ཉིད། གཞི་རྒྱུད་རང་བཞིན་ལྷུན་གྱིས་གྲུབ་པའི་དཀྱིལ་འཁོར་དུ་ལྟ་བས་གཏན་ལ་ཕབ་ཅིང༌། སྒོམ་སྤྱོད་འབྲས་བུའི་ཆོས་ཀུན་ཀྱང་དེའི་ངང་དུ་ལ་བཟླས་པས། འབྲས་བུ་ཕྱི་དུས་ལ་མི་རེ་བར་ད་ལྟ་ནས་སངས་རྒྱས་པར་འདོད་པ་ཐུན་མིན་རྡོ་རྗེ་ཐེག་པ་སྔགས་བླ་མེད་ཀྱི་གྲུབ་མཐའ་སྟེ༑ དེ་གཏན་ལ་འབེབས་ཚུལ་ཡང༌། མཚན་ཉིད་དང་རྒྱུད་ཐམས་ཅད་ཀྱི་ལུང་གི་སྤྱི་དཔལ་གསང་བ་སྙིང་པོ་ལས། ཨེ་མ་ཧོ་ཡེ་ནས་གསང་བའི་ཆོས། །སྣ་ཚོགས་སྣང་ལ་རང་བཞིན་གསང༌༑ ༑ངོ་བོ་ཉིད་ཀྱིས་རབ་ཏུ་གསང༌། །གཞན་དུ་མིན་ལས་ཤིན་ཏུ་གསང༌། །ཞེས་གསུངས་པས། གཞལ་བྱ་འཁོར་འདས་ཀྱི་ཆོས་ཀུན་གྱི་གནས་ལུགས་ལ། དོན་དམ་བདེན་པ་དཀོར་བདུན་ངོ་བོ་ཉིད་དུ་ཡེ་ནས་ལྷུན་གྱིས་གྲུབ་པར་རང་ཆས་སུ་ཡོད་ཀྱང་རྒྱུ་བདག་ཉིད་གཅིག་པའི་མ་རིག་པས་ངེས་པའི་ཤེས་པ་མ་སྐྱེས་པས་ཡེ་ནས་གསང༌། ཀུན་རྫོབ་བདེན་པ་སྐུ་དང་ཡེ་ཤེས་ཀྱི་དཀྱིལ་འཁོར་དུ་རང་བཞིན་གྱིས་གནས་ཀྱང་རྐྱེན་ཀུན་ཏུ་བརྟགས་པའི་མ་རིག་པས་རང་ངོ་མ་ཤེས་ཏེ་རང་སྣང་ལ་མཚན་མར་བཟུང་བས་རང་བཞིན་གྱིས་གསང༌༑ བདེན་གཉིས་དབྱེར་མེད་པའི་གནས་ལུགས་ལྷག་པའི་ཆོས་སྐུ་ཆེན་པོར་ཡེ་ནས་གནས་ཀྱང་དེ་ལྟར་མ་ཤེས་པས་སྣང་སྟོང་ཐ་དད་དུ་བཟུང་བས་ངོ་བོ་ཉིད་ཀྱིས་གསང༌། དབྱེར་མེད་སྤྱོད་ཡུལ་དང་བྲལ་བའི་དོན་དེ་ཡེ་ནས་རང་ཆས་སུ་ཡོད་ཀྱང་ཡུལ་ཡུལ་ཅན་ཐ་དད་དུ་བཟུང་བས་ཤིན་ཏུ་གསང་བ་སྟེ་དམུས་ལོང་ལ་གཟུགས་གབ་པ་བཞིན་དུ་གནས་པ༑ ཡང་དག་པའི་ལུང་རིགས་མན་ངག་གིས་མངོན་དུ་འབྱིན་ནས་སྟོན་པར་བྱེད་པ་ལ། ཐ་སྙད་ཀྱི་རྟོག་གེའི་རིགས་པ་ལྟར་སྣང་ཙམ་གྱིས་གཏན་ལ་མི་ཕེབས་པས། དེ་གཏན་ལ་འབེབས་བྱེད་ཀྱང༌། རྒྱུད་དེ་ཉིད་ལས། རྒྱུ་གཅིག་པ་དང་ཡིག་འབྲུའི་ཚུལ། །བྱིན་གྱིས་བརླབས་དང་མངོན་སུམ་པ། །རབ་ཏུ་རྟོགས་པ་རྣམ་བཞི་ཡིས། །ཐམས་ཅད་མངོན་རྫོགས་རྒྱལ་པོ་ཆེ། །ཞེས་གསུངས་པས། རྒྱུ་གཅིག་པའི་གཏན་ཚིགས། སྣང་སྲིད་འཁོར་འདས་ཀྱིས་བསྡུས་པའི་ཆོས་རྣམས་ཆོས་ཅན། དོན་དམ་དབྱིངས་ཡེ་ཟུང་འཇུག་རང་བྱུང་གི་ཡེ་ཤེས་སུ་རྒྱུའམ་ཚུལ་གཅིག་པ་ཡིན་ཏེ། ཆོས་ཐམས་ཅད་དེའི་ངང་ཚུལ་ལས་མ་འདས་པའི་ཕྱིར། ཡིག་འབྲུའི་ཚུལ། དབྱིངས་ལས་ཤར་བའི་སྣང་བ་རྣམས་ཆོས་ཅན། དཔེ་ཡིག་འབྲུའི་ཚུལ་གྱིས་ཀུན་རྫོབ་སྐུ་དང་ཡེ་ཤེས་སུ་སྣང་བ་ཡིན་ཏེ། དབྱིངས་ཀྱི་རང་བཞིན་ལས་མ་འདས་པའི་སྣང་བ་ཡིན་པའི་ཕྱིར། བྱིན་གྱིས་བརླབས་པ། ཀུན་རྫོབ་དང་དོན་དམ་གཉིས་ཆོས་ཅན། ཕན་ཚུན་གཅིག་གིས་གཅིག་བྱིན་གྱིས་བརླབས་ཤིང་དབྱེར་མེད་པ་ཡིན་ཏེ། ངོ་བོ་ཐ་དད་དུ་མ་གྲུབ་པའི་ཕྱིར། མངོན་སུམ་པའི་གཏན་ཚིགས། དབྱེར་མེད་པའི་གནས་ལུགས་ཆོས་ཅན༑ བློས་སྤྱོད་ཡུལ་ཐམས་ཅད་དང་བྲལ་བ་ཡིན་ཏེ། ཐ་སྙད་ཀྱི་བློས་བསམ་གྱིས་མི་ཁྱབ་པ་སོ་སོ་རང་རིག་པའི་ཡེ་ཤེས་ཀྱི་སྤྱོད་ཡུལ་ཡིན་པའི་ཕྱིར་རོ། །དེ་ལྟར་དེ་བཞིས་ལེགས་པར་གཏན་ལ་ཕབ་པས་དབང་རྣོན་ཅིག་ཅར་བའི་རིགས་ཅན་གྱིས། སྣང་ལུགས་ནས་དུ་མར་སྣང་བའི་འཁོར་འདས་ཀྱི་ཆོས་རྣམས། གནས་ལུགས་བདག་ཉིད་ཆེན་པོ་རང་བྱུང་གི་ཡེ་ཤེས་གཅིག་ཏུ་རྟོགས་པ་ནི། རྒྱུད་ལས། རང་བྱུང་ཡེ་ཤེས་གནས་མེད་སྣང༌། །ཞེས་གསུངས་ཏེ། འདི་ལ་བདག་ཉིད་ཆེན་པོའི་གཏན་ཚིགས་ཅེས་བྱ། དེ་ལྟ་བུའི་དོན་ལ་ཐག་ཆོད་ཀྱི་མྱོང་བ་ཁྱད་པར་ཅན་སྐྱེས་པའི་སྐད་ཅིག་མ་གཅིག་ལ་གོང་གི་བཞི་པོ་ལྡོག་པས་ཐ་དད་དུ་དབྱེ་བ་ཙམ་མོ། །དེ་ལྟར་རྟོགས་ན་གོང་འོག་གི་ཐེག་པ་དང་གྲུབ་མཐའ་ཀུན་གྱི་དགོངས་པ་གཏིང་ཕྱིན་པ་ཡིན་ཏེ། བཤད་རྒྱུད་རྒྱས་པ་ལས། མཉམ་ཉིད་དོན་རྟོགས་རང་རིག་རྒྱལ་པོ་ནི། །རྒྱ་མཚོ་ཆེན་པོར་ཆུ་ཀླུང་ཀུན་འབབ་ལྟར། །བླ་མེད་དོན་རྟོགས་ཐབས་ཆེན་འདི་དག་ཏུ། །རྣམ་ཐར་ཐེག་པ་བསམ་ཡས་མ་ལུས་འདུ། །ཞེས་གསུངས། གང་ཟག་རིམ་གྱིས་པ་རྣམས་ཀྱིས་དེ་ལྟར་རྟོགས་མི་ནུས་པས། གཏན་ཚིགས་སྔ་མ་སྔ་མ་རྣམས་ཀྱི་དོན། རང་བཞིན་སྐྱེ་མེད། རོལ་པ་འགགས་མེད་སོགས་གཏན་ལ་ཕབ་ནས། སྟོང་ཆེན་འོད་གསལ། སྙིང་རྗེ་སྒྱུ་མ། ཕྱག་རྒྱ་ཕྲ་རགས་སོགས་ལ་རིམ་གྱིས་བསླབས་ཏེ་གོམས་པར་བྱས་པས། མཐར་མངོན་དུ་བྱེད་པ་ཡིན་ལ། གཞན་ཡང་ཐབས་ལམ་ལ་བརྟེན་ནས་ནང་གི་རྩ་མདུད་གྲོལ་སྟོབས་ཀྱིས་རིམ་གྱིས་དཔེ་དོན་གྱི་ཡེ་ཤེས་འདྲེན་པ་དང༌། ཤིན་ཏུ་དབང་བརྟུལ་ཁ་ཅིག་བསགས་སྦྱང་ལ་རྒྱུན་རིང་འབད་སྟོབས་ཀྱིས་བརྒྱུད་ནས་རྟོགས་པའང་ཡོད་དེ། ལམ་པའི་གང་ཟག་གི་སྐལ་བའི་ཁྱད་པར་གྱིས་མཐའ་གཅིག་ཏུ་ངེས་པ་ནི་མ་ཡིན་ནོ༑ ༑མདོར་ན་གྲོལ་ལམ་བླ་མའི་མན་ངག་གིས་རང་སེམས་ཆོས་སྐུར་ངོ་སྤྲད་པའི་གདམས་པ་ཟབ་མོ་ལ་མ་བརྟེན་པར། ཐབས་ལམ་རང་མཚན་པར་ཞེན་པ་དང༌། འཁྲིག་སྲེད་ལ་མེད་དགག་གིས་རྒྱས་བཏབ་པ་སོགས་ནི་རྡོ་རྗེ་ཐེག་པའི་ལམ་གྱི་གཟུགས་བརྙན་དུ་འགྱུར་ཏེ༑ ཞིབ་པར་གཞན་དུ་བཤད་ཟིན་པས་འདིར་མ་སྤྲོས་སོ། །དེ་ལྟ་བུའི་རྒྱུ༵་མཚན་ཉིད་ཀྱི་ཐེག་པ་དང༷༌། འབྲ༷ས་བུ་༷གས༷ང་སྔག༷ས་རྡོ་རྗེ་ཐེག༷་པ༷་ཆེ༷་ཡོན་རྨད་དུ་བྱུང་བ་ཅན་དེ་གཉིས་ཀའི་གཞུང་དང་གདམས་པ་ཀུན་ཚ༷ང་ལ༷་མ༷་ནོར༷་བར། མདོ་ཕྱོགས་རྣམས་ཤིང་རྟ་ཆེན་པོ་མཁན་ཆེན་ཞི་བ་འཚོ་དང་ཛི་དཱན་གཉིས་སོགས་ཀྱིས། སྤྲུལ་པའི་ལོ་ཙཱ་བ་ཆེན་པོ་མི་བརྗེད་པའི་གཟུངས་དང་ལྡན་པ་སྐ་ཅོག་སོགས་ལ་བརྒྱུད་པ་དང༌། སྔགས་རྒྱུད་རྣམས། ཀུན་བཟང་རྡོར་སེམས། རྒྱལ་ཚབ་སེམས་དཔའ། དམ་པའི་རིགས་ཅན། སྐལ་ལྡན་རྒྱལ་པོ་ཛ་དང༌། སྤྲུལ་པའི་སྐུ་དགའ་རབ་རྡོ་རྗེ་སོགས་རི༷ག་འཛི༷ན་བརྒྱུད༷་པའི༷་ཞལ་གྱི་ལུང༷༌། ཡེ་ཤེས་དབྱིངས་ཀྱི་མཁའ་འགྲོ་མ་རྣམས་ཀྱིས་བཟུང་ཞིང་སྐལ་མེད་ཀྱིས་བསླད་དུ་མེད་པས། ཌཱ་ཀི༷འི་ཞལ༷་གྱི༷་དྲོ༷ད་རླངས༷་ཐོ༷་ལེ༷་བ༷་རྣམས། སངས་རྒྱས་དངོས་ལྟ་བུའི་གྲུབ་པའི་རིག་འཛིན་པད་འབྱུང་བི་མ་སངས་རྒྱས་གསང་བ་སོགས་ཀྱིས་སྤྱན་དྲངས་ཏེ། བཀའ་བབས་ལས་ཅན་སྙིང་གི་བུ་དགུའམ་ཉེར་གཅིག་སོགས་རྗེ་འབངས་རིག་འཛིན་འདུས་པའི་ཚོགས་ལ་བསྩལ་ཅིང༌། ཕལ་ཆེར་མ་འོངས་སྙིགས་དུས་ཀྱི་གདུལ་བྱ་ལ་དགོངས་ནས་ཟབ་མོའི་གཏེར་དུ་རྒྱས་བཏབ་པ། དུས་དང་འཚམས་པར། གཏེར་སྟོན་སྤྲུལ་པའི་སྐུ། མཆོག་གཉིས་གླིང་པ་བརྒྱད་སོགས་རིམ་པར་བྱོན་པས་སྤྱན་དྲངས་ནས་སྣོད་ལྡན་གྱི་གང་ཟག་ལུང་ཟིན་ཆོས་ཀྱི་བདག་པོ་རྣམས་ལ་སྤེལ་བ་ཡིན་པས། ཐ་ན་ཆོ་གའི་ཡན་ལག་ངག་འདོན་ཕྲ་མོ་ཙམ་ལའང་སོ་སྐྱེ་ཕལ་གྱི་ཚིག་གིས་བསླད་མ་ཞུགས་པར། རྒྱུད་དང་རྒྱུད་ཀྱི་དགོངས་པ་གུ་རུ་རིན་པོ་ཆེ་སོགས་ཀྱིས་ལུང་དུ་བསྡེབས་པའི་རྡོ་རྗེའི་ཚིག་འབའ་ཞིག་ཡིན་པས་གཞན་ལས་ཁྱད་པར་དུ་འཕགས་པ་སྟེ། དེ་ལྟ་བུའི་མཚོ༷་སྐྱེས༷་རྒྱལ༷་བའི༷་བསྟན༷་པ༷་རྒྱས༷་གྱུར༷་ཅིག༷
གཉིས་པ་༼དོན་ལ་བསླད་མེད་ཚུལ་༽ནི།
རྡོ་རྗེ་འཆང་གི་སོགས། སྟོན་པ་ཀུན་ཏུ་བཟང་པོ་དང་རིགས་དྲུག་པ་རྡོ༷་རྗེ༷་འཆ༷ང་གི༷་དགོང༷ས་དོ༷ན་ཟབ་མོ་བ༵དུད་རྩིའི༷་ཡང་བཅུད༷་དེ་སེང་གེའི་འོ་མ་ལྟ་བུ། དབང་བཞིའི་ལམ་ཁྱེར་ཐབས་བསྐྱེད་པའི་རིམ་པ་དང༌། ཤེས་རབ་རྫོགས་པའི་རིམ་པ་མཚན་བཅས་མཚན་མེད་ཀུན་གྱི་ཟབ་པའི་གནད་སྤྱི་དང༌། ཁྱད་པར་དབང་བཞི་པའི་ལམ་རྫོགས་པ་ཆེན་པོའི་མངོན་སུམ་ངོ་སྤྲོད་ཀྱི་མན་ངག་གཞན་ལ་མེད་པའི་ཁྱད་ཆོས་རྣམས། སྣོད་བཟང་པོ་གསེར་སྣོད་དང་འདྲ་བའི་མཁ༷ས་གྲུབ༷་རིག་འཛིན་བྱེ༷་བ༷འི་ཐུགས་ནས་ཐུགས་སུ་བྱོན། ཞ༷ལ་ནས༷་སྙན༷་དུ༷་བརྒྱུད༷་པ་ཟམ་མ་ཆད་པས། སྔོན་གྱི་དུས་སུ་རྗེ་འབངས་ཉེར་ལྔ། གྲུབ་ཆེན་བརྒྱད་ཅུ། སྤང་མི་ཕམ་མགོན་པོ་བདུན་བརྒྱུད། ཉང་དང་ལྕེ་བཙུན་སོགས་ཟག་ཟད་འོད་སྐུར་གཤེགས་པ་དང༌། འབྱུང་བཞི་ལ་རང་དབང་སྒྱུར་ཞིང་བསད་པ་གསོ་ནུས་པ་དང༌། ལུས་དེ་ཉིད་ཀྱིས་མཁའ་སྤྱོད་དུ་གཤེགས་པ་སོགས་བསམ་གྱིས་མི་ཁྱབ་པ་བྱོན་ཅིང༌། དེང་སང་གི་དུས་སུའང་གང་ཟག་སྐལ་བ་ཅན་རྣམས་ལ་ཉམས་མྱོང་བྱིན་རླབས་ཀྱི་བཀའ་མ་ཆད་པར་བཞུགས་པས༑ བརྒྱུད་པ་རིན་པོ་ཆེ་ལ་དམ་ཉམས་དང་འདྲེས་ཁྱེར་གྱི་བསླད་མ་ཞུགས་ཤིང༌། བརྒྱུད་པའི་མན་ངག་དང་བྲལ་བའི་རྟོག༷་གེ༷་ང༷ན་པས༷་ར༷ང་བཟོ༷ས་མ༷་བ༷སླད་པའི༷་ཟབ་དོན་གཞན་ལས་ཁྱད་པར་དུ་འཕགས་པའི་མཚོ༷་སྐྱེས༷་རྒྱལ༷་བ༷འི་བསྟན༷་པ་༷རྒྱས་གྱུར༷་ཅིག
གསུམ་པ་དེ་ལྟ་བུ་གཞན་ལ་མེད་པའི་ཚུལ་ནི།
གསེར་ཞིང་ནོར་བུས་སོགས་ཏེ།རིན་པོ་ཆེ་གསེ༷ར་ལས་གྲུབ་པའི་སྟོང་གསུམ་སོགས་ཞི༷ང་མང་པོ། དགོས་འདོད་འབྱུང་བའི་ཡིད་བཞིན་གྱི་ནོར༷་བུས༷་སྤྲས༷་པའམ་ཕྱུར་བུར་བཀང་པའི༷་ཡོ༷ན་གྱི༷ས་ཀྱང་༷། ཆ་ཙམ་ཡང་མི༷་འགུ༷གས་པའི་དབྱིང༷ས་ཀྱི༷་མཁ༷འ་འགྲོའི༷་ཐུག༷ས་མཛོ༷ད་ན་གནས་པའི་ཆོས༷་ཟབ་མོ་རྣམས།འོག་མིན་གྱི་ཞིང་དང༌། གྲུབ་པའི་གནས་ལྷ་ཀླུ་སོགས་གནས་ཐ་དད་པ་ན་བཞུགས་པ་རྣམས། གྲུབ་པའི་སློབ་དཔོན་ཆེན་པོ་པད་འབྱུང་དང༌། བི་མ་ལ་ལ་སོགས་པས་རྫུ་འཕྲུལ་གྱི་བཀོད་པས་སྤྱན་དྲངས་ནས། ཟང་ཟིང་གི་ཡོན་ལ་བལྟ་བ་མེད་པར་ཐུགས་བརྩེ༷་བ༷ས་དགོངས་ཏེ་མ་འོངས་རྗེས༷་འཇུག༷་གི་གདུལ་བྱའི་སྐལ༷་བ༷་ཁོ༷་ནར༷་བཀྲ༷མ་པ་འདི་ལྟ་བུ་གསར་ཕྱོགས་ཀྱི་གྲུབ་མཐའ་གཞན་ལ་མེད་དེ་ཞིབ་པར་གོང་དུ་བསྟན་པ་བཞིན། དེ་ལྟ་བུའི་མཚོ༷་སྐྱེས༷་རྒྱལ༷་བའི༷་བསྟན༷་པ༷་རྒྱས༷་གྱུར༷་ཅིག༷
གཉིས་པ་བྱེ་བྲག་ཏུ་རྫོགས་པ་ཆེན་པོའི་ཆེ་བ་བཤད་པ་ལ་གསུམ། གཞི་གཏན་ལ་ཕབ་ཚུལ་གྱི་ཆེ་བ། ལམ་ཉམས་སུ་ལེན་ཚུལ་གྱི་ཆེ་བ། འབྲས་བུ་ཟད་སར་སྐྱེལ་ཚུལ་གྱི་ཆེ་བ་བསྟན་པའོ༑ ༑དང་པོ་༼གཞི་གཏན་ལ་ཕབ་ཚུལ་གྱི་ཆེ་བ༽ནི།
ངོ་བོ་ཀ་ནས་སོགས་ཏེ། རང་བྱུང་གདོད་མའི་གཤིས་ལུགས་ཡེ་ནས་འཆིང་གྲོལ་ལས་འདས་པའི་ཆོས་ཉིད་མཉམ་པ་ཆེན་པོ་ནི། རྒྱ་ཆད་ཕྱོགས་ལྷུང་དང་བྲལ་བས་ནམ་མཁའ་དྭངས་པའི་དབྱིངས་ལྟ་བུ། འཁོར་འདས་ཀྱི་ཆོས་ཐམས་ཅད་ཀྱི་འཆར་གཞི་མ་འགགས་པ་ངོ༷་བོ༷་ཡོད་མེད་སྣང་སྟོང་སོགས་སྤྲོས་པའི་མཐའ་ཀུན་དང་བྲལ་བས་ཀ༷་ནས༷་དག༷་པ༷འི་རང་བྱུང་ཡེ༷་ཤེས༷་ཆེན་པོ་ལ༷། སྐུ་དང་ཡེ་ཤེས་སོགས་ཟག་མེད་འབྲས་བུའི་ཡོན་ཏན་གྱི་ཆོས་ཀུན་ཉི་མ་དང་འོད་ཟེར་བཞིན་དུ་ཡེ་ནས་འདུ་འབྲལ་སྤངས་པའི་རང༷་བཞི༷ན་ལྷུན༷་གྱིས༷་གྲུབ༷་པའི༷་གད༷ངས། ཐུགས་རྗེ་རིག་པའི་རྩལ་འགགས་པ་མེད་པར་ཕྱོགས་མེད་ཀུན་ཁྱབ་ཏུ་ཤར༷་བས༑ སྐུ་གསུམ་འདུ་འབྲལ་མེད་པའི་དགོངས་པ་ཉིད་ཡེ་ནས་རང་ལ་རང་ཆས་སུ་གནས་པས༑ དེ་ངོས་ཟིན་ཕྱིན་ཆད་བླུན༷་སྒོམ༷་ཡིད་དཔྱོད་ཀྱི་སེམས་འཛིན་སོགས་ཀྱི་རྩོལ་བ་ལ་རག་མ་ལུས་པར། སེམ༷ས་སེམས་བྱུང་སོགས་ཀུན་གཞི་ཚོགས་བརྒྱད་དང་བཅས་པ་དབྱིངས་སུ་ཐིམ་པའམ་འགགས་ནས། རྣམ་ཤེས་ལ༷ས་འད༷ས་པ༷འི་རང་བྱུང་གི་ཡེ་ཤེས་ཐིག་ལེ་ཉག་གཅིག་གི་ཀློང་དུ། འཁོར་འདས་ཀྱི་ཆོས་ཐམས་ཅད་མ་བཙལ་བ་ཡེ་ནས་རྫོགས་པས་རྫོག༷ས་པ༷་དེའི་གོང་ན་རྟོགས་བྱ་ལྟ་བའི་གཞི་དང་ལམ་དང་འབྲས་བུའི་ཆོས་གཞན་མེད་པས་ན་ཆེ༷་བའམ་ཆེན་པོ་སྟེ། ཐེག་པ་འོག་མའི་ལམ་དང་འབྲས་བུའི་ཆོས་ཀུན་གྱི་མཐར་ཐུག་གི་དགོངས་པའི་སྐྱེལ་སོ༑ འདི་ཉིད་རྟོགས་ན་བློས་བྱས་ཀྱི་གྲུབ་མཐའི་འཆིང་བ་བརྒྱ་ཕྲག་རང་གྲོལ་དུ་འགྲོ་ནུས་པས༑ དེ་ལྟ་བུའི་རྩོལ་བྲལ་ཐེག་པའི་རྒྱལ་པོ་མཚོ༷་སྐྱེས༷་རྒྱལ༷་བའི༷་བ༷སྟན་པ༷་རྒྱས༷་གྱུར༷་ཅིག༷
གཉིས་པ་༼ལམ་ཉམས་སུ་ལེན་ཚུལ་གྱི་ཆེ་བ།༽ནི།
ཡོད་མེད་ཕྱོགས་རེར་སོགས་ཏེ། སྨོས་མ་ཐག་པ་ལྟར་སྐྱོན་ཡོན་གྲུབ་བསལ་ལས་འདས་པའི་རིག་པ་རང་བྱུང་གི་ཡེ་ཤེས་ཆེན་པོ་ཉིད། ལམ་གྱི་སྐབས་སུ་བླ་མའི་བྱིན་རླབས་འཕོ་བའི་སྟོབས་ཀྱིས་མངོན་སུམ་རང་ཐོག་ཏུ་ངོ་འཕྲོད་པའི་ཚེ། འཁྲུལ་བ་ཤེས་བྱ་ལ་མི་སྲིད་པའི་གདེང་ཆོས་ཏེ། ཡིན་མིན་ཡོ༷ད་མེ༷ད་སོགས་ཕྱོག༷ས་རེར༷་ཞེ༷ན་པའི༷་ཡིད་དཔྱོད་གྲུབ་མཐའི་དམི༷གས་གཏད༷་ཀྱི་ཞེན་འཛིན་མཐའ་དག་རང་སར་ཞི༷ག་ནས། རྟག་ཆད་སོགས་མཐ༷ར་འཛི༷ན་གྱི་༷ལྟ་བ༷་ངན་པ༷འི་འཛི༷ན་སྟང༷ས་མཐའ་དག་དྲུང༷་ན༷ས་ཕྱུང༷་སྟེ། གཞིའི་སྐབས་སུ་ཀ་དག་ལྷུན་གྲུབ་ཟུང་འཇུག་ཏུ་གཏན་ལ་ཕབ། ལམ་གྱི་དུས་སུ་ཁྲེགས་ཆོད་དང་ཐོད་རྒལ་ཟུང་འཇུག་ཏུ་ཉམས་སུ་བླངས་པས། འབྲས་བུའི་སྐབས་སུ་དབྱིངས་དང་ཡེ་ཤེས་ཟུང་དུ་འཇུག་པའི་ནང་གསལ་སྐུ་གསུམ་འདུ་འབྲལ་མེད་པའི་དོན་ཉིད་མངོན་དུ་བྱེད་པས་ན། གཞི༷་ལ༷མ་འབྲས༷་བུའི༷་ཆོས་ཀུན་སྣང༷་སྟོང་ཟུང༷་དུ༷་འཇུག༷་པའི་ལམ་ཟབ་མོ་གཞན་ལ་མེད་པའི་ཁྱད་ཆོས་ཅན་མཚོ༷་སྐྱེས༷་རྒྱལ༷་བའི༷་བ༷སྟན་པ༷་རྒྱས༷་གྱུར༷་ཅི༷ག
གསུམ་པ་༼འབྲས་བུ་ཟད་སར་སྐྱེལ་ཚུལ་གྱི་ཆེ་བ།༽ནི།
དུས་གསུམ་རྒྱལ་བའི་སོགས་ཏེ། མཐར་ཐུག་གི་འབྲས་བུའི་སྐྱེལ་སོ། དུས༷་གསུ༷མ་གྱི་རྒྱལ༷་བ༷འི་དགོང༷ས་པ༷་མཐ༷ར་ཐུག༷་པའི་དོ༷ན། མདོ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་བདག་གིས་རྙེད། །སུ་ལ་བསྟན་ཀྱང་གོ་བར་མི་འགྱུར་བས། །མི་སྨྲ་ནགས་ཀྱི་ནང་ན་གནས་པ་སྙམ། །ཚིག་བྲལ་ངག་གི་ལམ་གྱིས་མི་མཚོན་པ། དེ་བཞིན་ཉིད་ཆོས་རང་བཞིན་ནམ་མཁའ་འདྲ། །སེམས་དང་ཡིད་ཀྱི་རྒྱུ་བ་ཀུན་སྤངས་པ། །མཆོག་རབ་ངོ་མཚར་ཆེ་བ་དམ་པ་ཤེས། །ཞེས་གསུངས་པ་བཞིན། མཚན་འཛིན་གྱི་སྤྲོས་པའི་སྤྱོད་ཡུལ་ལས་འདས་པའི་ཟབ༷་པ། སེམས་སེམས་བྱུང་གི་རྒྱུ་བ་འགགས་པས་ཞི༷་བ། འདི་ཞེས་མཚན་མར་མི་དམིགས་པས་སྤྲོས༷་པ་དང་བྲལ༷་བའི་ཡེ་ཤེས་རང་འོ༷ད་གས༷ལ་བ། རྒྱུ་རྐྱེན་གྱི་རྩོལ་སྒྲུབ་ཀྱིས་མ་བསྐྱེད་པའི་ཟག་མེད་འདུས༷་མ༷་བྱས༷་ཆེན་པོ། དབྱིངས་དང་ཡེ་ཤེས་གཉིས་སུ་མེད་པར་རིག༷་སྟོང༷་ཟུང་དུ་འཇུག་པའི་མི༷་ཤིགས༷་རྡོ༷་རྗེ༷འི་གྲུབ༷་པ༷འི་མཐའ༷་ཆེན་པོ་དེའི་ངང་དུ་ལམ་དང་འབྲས་བུའི་ཆོས་ཀུན་ཟད་སར་སྐྱོལ་བས་ན། སངས་རྒྱས་ཀྱི་དགོངས་པ་ཟབ་མོ་ལ་སྒྲ་ཇི་བཞིན་པར་ད་ལྟ་ནས་འཇུག་ནུས་པའི་མཚོ༷་སྐྱེས༷་རྒྱལ༷་བ༷འི་བ༷སྟན་པ༷་རྒྱས༷་གྱུར༷་ཅིག༷
གཉིས་པ་ཇི་ལྟར་ཉམས་སུ་ལེན་ཞིང་འཛིན་པའི་ཚུལ་སྨོན་པ་ལ་གསུམ། རང་གིས་ལུང་རྟོགས་ཀྱི་བསྟན་པ་འཛིན་པ། གཞན་ལ་དེ་ལྟར་སྤེལ་བའི་ཚུལ། དེ་འདྲའི་བསྟན་འཛིན་མང་དུ་འབྱུང་བར་སྨོན་པའོ། །དང་པོ་༼རང་གིས་ལུང་རྟོགས་ཀྱི་བསྟན་པ་འཛིན་པ་༽ལ། ལུང་གི་བསྟན་པ་འཛིན་པ་དང༌། རྟོགས་པའི་བསྟན་པ་འཛིན་ཚུལ་ལ་སྨོན་པ་གཉིས་ལས། དང་པོ།
མང་དུ་ཐོས་པ་སོགས་ཏེ་ཡོངས་འཛིན་མཁས་པ་ལ་བརྟེན་ནས། ཐུན་མོང་དང་ཐུན་མོང་མ་ཡིན་པའི་མདོ་རྒྱུད་དགོངས་འགྲེལ་ཡན་ལག་དང་བཅས་པ་མ༷ང་དུ༷་ཐོས༷་པ༷་དང༌། དེའི་དོན་ལ་རྟོན་པ་བཞི་དང་མི་འགལ་བར་རིགས་པ་ཡང་དག་པས་བརྟགས་ཤིང་དཔྱད་པ་ལས་བྱུང་བའི་བསམ་བྱུང་གི་ཤེས་རབ་དྲི་མ་མེད་པས་ཡིད་ཆེས་ཀྱི་གདེང་རྙེད་ནས། དཔྱད་གསུམ་རྣམ་པར་དག་པའི་ལུང༷་གི༷་སྤྲིན༷་ཆེན་པོ་འཁྲིག༷ས་ཤི༷ང༌། ཕ༷་རོ༷ལ་གྱི་རྒོ༷ལ་བ་ངན་པའི་ཚོགས་རྣམས་དུས་ཅིག་ཅར་དུ་འཇོམ༷ས་ནུས་པའི་རིག༷ས་པ༷འི་འབྲུག་སྒྲ་བཟང་པོ་ཕྱོགས་ཀུན་ཏུ་སྒྲོགས་པའི་རྣམ་དཔྱོད་ཀྱི་གློག༷་ཕྲེང༷་འབ༷ར་བ་དང༌། སྙན་བརྒྱུད་ཟབ་མོའི་མ༷ན་ང༷ག་གི་གན༷ད་ཀྱི༷་བདུ༷ད་རྩི༷་འཆི་གསོས་ཀྱི་སྨན་དང་འདྲ་བ་རྣམས་སྙིང༷་ལ༷་སི༷མ་པས་ཡོན་ཏན་གྱི་ལུས་ཟུང་རྒྱས་ཤིང༌༑ དེའི་མཐུས་འཆད་རྩོད་རྩོམ་པ་ལ་ཐོགས་པ་མེད་པའི་རྣམ་དཔྱོད་ཀྱི་མཐུ་ཆེན་པོ་གྲུབ་སྟེ། མཚོ༷་སྐྱེས༷་རྒྱལ༷་བའི༷་བ༷སྟན་པ༷་རིན་པོ་ཆེ་འཛིན་ཅིང་བསྲུང་བ་དང་སྤེལ་བས་ཕྱོགས་ཀུན་ཏུ་རྒྱས༷་པར་གྱུར༷་ཅིག༷
གཉིས་པ་༼རྟོགས་པའི་བསྟན་པ་འཛིན་ཚུལ་ལ་སྨོན་པ།༽ནི།
རྨད་བྱུང་ཨ་ཏི་སོགས་ཏེ། ཟབ་ཁྱད་དང་ཆེ་ཡོན་རྨ༷ད་དུ་བྱུང༷་བ་ཅན་གྱི་རྩོལ་བྲལ་ཨ༷་ཏི༷་ཡོ༷་ག༷འི་གས༷ང་བ་ཟབ་མོའི་ལམ༷་ནས༷། མ༷་ལུས༷་རྒྱལ༷་བ༷་ཀུན༷་གྱི༷་ཡེ༷་ཤེས༷་ཀྱི་སྐུ༵་ཁྱབ༷་བད༷ག་འཇ༷མ་དཔ༷ལ་ཡེ་ཤེས་སེམས་དཔའ་སྟེ། སེམས་ལས་མ་བྱུང་བའི་སངས་རྒྱས༑ རྒྱུ་ལས་མ་བྱུང་བའི་འབྲས་བུ། ལུང་ལ་མ་བརྟེན་པའི་མན་ངག་ཟབ་མོ་གཞན་ལ་མེད་པའི་ཁྱད་ཆོས་ཉིད་ཁོང་ནས་རང་ཤར་བའི་ཚུལ་གྱིས། རིགས་ཀུན་བདག་པོ་རྡོ༷་རྗེ༷་སེམས་དཔའ་ཉིད་དུ་ར༷བ་ཏུ་བསྒྲུབ༷་པའམ་རྟོགས་པ༷་མངོན་དུ་གྱུར་ནས། མཚོ༷་སྐྱེས༷་རྒྱལ༷་བའི༷་དོན་བརྒྱུད་སྙིང་པོའི་བ༷སྟན་པ༷་རིན་པོ་ཆེ་འཛིན་ཅིང་སྤེལ་བས་དུས་ཀྱི་མཐར་ཡང་མི་ཉམས་པར་རྒྱས༷་པར་གྱུར༷་ཅིག༷
གཉིས་པ་༼གཞན་ལ་དེ་ལྟར་སྤེལ་བའི་ཚུལ༽ལ། ལུང་གི་ཆོས་སྤེལ་བ་དང༌། རྟོགས་པའི་ཆོས་སྤེལ་བ་གཉིས་ལས། དང་པོ་ནི།
ཡང་དག་ཚད་མ་སོགས་ཏེ། དེ་ཡང་ཐུན་མོང་བ་མངོན་རྗེས་ལུང་གི་ཚད་མ་གསུམ་སོགས་སྤྱིར་གྲགས་པ་དང༌། ཐུན་མིན་གཞལ་བྱ་བདེན་གསུམ་དབྱེར་མེད་པའི་དོན་ལ། འཇལ་{གཞལ}བྱེད་ཡང༷་ད༷ག་པའི་ཚ༷ད་མ༷། རྡོ་རྗེ་མེ་ལོང་ལས། ལུང་དང་རིགས་པ་མན་ངག་གི༑ ༑ཚད་མ་དག་གིས་གང་གཞལ་བས། །ཤེས་བྱ་ཁོང་དུ་ཆུད་པར་འགྱུར། །ཞེས་དང༌། བི་མའི་འགྲེལ་ཆུང་ལས། ཐུགས་ཀྱི་སྒྲོན་མ་གསང་བའི་འགྲེལ་བ་འདི། །ལུང་དང་མན་ངག་རིགས་པས་གཏན་ལ་དབབ། །ཞེས་གསུངས་པ་ལྟར། ལུང་རིགས་མན་ངག་གསུམ༷་གྱི༷་ང༷་རོ༷་སྟེ་འཇིགས་པ་མེད་པར་སྐད་གསོང་མཐོན་པོར་བསྒྲགས་པ་ཡི༷ས། རྟག་ཆད་ཀྱི་གནས་ལ་ཞེན་པའི་ལྟ༷་དམ༷ན་གྱི་རི༷་དྭག༷ས་ཝ་སྐྱེས་ལྟ་བུའི་ཚོག༷ས་རྣམ༷ས་སྤོབས་པ་བཅོམ་ནས་སྐྲག༷་པར་མཛ༷ད་པ༷་ཡི། རིམ་དགུའི་ཐེག༷་པའི་རྩེ་རྒྱལ་མཆོག༷་ཨ་ཏི་ཡོ་གའི་རང་སྐད་རྒྱུ་འབྲས་བྱ་རྩོལ་ལས་འདས་པའི་སེ༷ང་གེ༷འི་སྒྲ༷་དབྱང༷ས་ཆེན་པོ་ས༷་གསུམ༷་ན་ཁྱབ༷་པར་བསྒྲགས་པ། དམན་ལམ་ཡིད་དཔྱོད་ཀྱི་ལྟ་སྒོམ་གྲུབ་མཐའི་བསླད་པ་དང་བྲལ་བའི་མཚོ༷་སྐྱེས༷་རྒྱལ༷་བའི༷་བ༷སྟན་པ༷་རྒྱས༷་གྱུར༷་ཅི༷ག
གཉིས་པ་༼རྟོགས་པའི་ཆོས་སྤེལ་བ་༽ནི།
རྒྱལ་བསྟན་ཡོངས་སུ་སོགས་ཏེ། ལུང་དང་རྟོགས་པའི་བདག་ཉིད་ཅན་གྱི་རྒྱལ༷་བསྟན༷་བཤད་སྒྲུབ་སྙིང་པོའི་ལུས་ཡོང༷ས་སུ༷་རྫོག༷ས་པ༷འི་ལྷའི་གོ༷ས་བཟ༷ང་པོའི་དར་ཤམ་གྱི་རྩེར༷། གྲོལ་བ་དྲུག་དང་ལྡན་པའི་འོ༷ད་གསལ༷་རྡོ༷་རྗེ༷་སྙིང༷་པོའི༷་དགོས་འབྱུང་ནོར་བུའི་ཏོག༷་གིས་མངོན་པར་མཛེས༷་པ༷་ཡིས། ཕས་ཀྱི་རྒོལ་བ་ངན་པ་སོགས་མི་མཐུན་པའི་ཕྱོག༷ས་ཀུན་ལས༷་རྣམ༷་པར༷་རྒྱལ༷་ཞིང་དོན་གཉིས་ཀྱི་འདོད་པ་ཡིད་བཞིན་དུ་འཇོ་བ༷འི་དགའ་སྟོན་གྱི་རྒྱལ༷་མཚ༷ན་སྲིད་ཞིའི་བླ་ན་མངོན་པར་སྒྲེང༷་བ་སྟེ། སྙན་ངག་ཁྱད་པར་གྱི་གཟུགས་ཅན་གྱི་རྒྱན་དུ་བཀོད་པ་སྟེ། དོན་ལ་ལྷ་དབང་གཡུལ་ལས་རྒྱལ་བའི་རུ་མཚོན་བཞིན་དུ། དུས་ནམ་ཡང་གཡོ་བ་མེད་པར་མཚོ༷་སྐྱེས༷་རྒྱལ༷་བ༷འི་བསྟན༷་པ༷་རྒྱས༷་ཤིང་ཡུན་དུ་བརྟན་པར་གྱུར༷་ཅིག༷
གསུམ་པ་༼བསྟན་འཛིན་མང་དུ་འབྱུང་བར་སྨོན་པ་༽ལ། རང་གིས་འཛིན་པར་སྨོན་པ་དང༌། གཞན་གྱིས་འཛིན་པར་སྨོན་པ་གཉིས༑ དང་པོ་༼རང་གིས་འཛིན་པར་སྨོན་པ་༽ནི།
བདག་སོགས་དེང་ནས་སོགས་ཏེ། ཇི་ལྟར་སྨོན་ལམ་འདེབས་པ་པོ་བད༷ག་རང་ཉིད་དང་སོ༷གས་ཁང་ནས་བརྒྱུད་འཛིན་སློབ་མར་བཅས་པས་མཚོན་ཀུན་ཀྱང༌༑ དུས་དེང༷་ནས༷་བཟུང་སྟེ་འགྲོ༷་བ༷་སེམས་ཅན་གྱི་ཁམས་ཇི༷་སྲིད༷་གནས་ཀྱི་བར་དེ་སྲིད་དུ༷་ངན་འགྲོ་ལོག་པར་ལྟུང་བའི་གནས་སུ་མི་སྐྱེ་ཞིང༌། མཐོ་རིས་ཀྱི་ཡོན་ཏན་བདུན་དང་ལམ་གྱི་གཞི་རྟེན་འཁོར་ལོ་ཆེན་པོ་བཞིས་འབྱོར་ཏེ། སངས་རྒྱས་ཀྱི་བ༷སྟན་པ་རིན་པོ་ཆེ་སྡེ་སྣོད་གསུམ་རྒྱུད་སྡེ་བཞི་སྤྱི་དང་༷། ཁྱད་པར་བ༷སྟན་པའི༷་སྙིང༷་པོ༷་ཟབ་མོ་ནང་རྒྱུད་སྡེ་གསུམ་གྱི་ལམ་གྱི་ལུས་ཡོང༷ས་སུ་རྫོག༷ས་པ༷་འདི་ལྟ་བུ་དང་འཕྲད་ནས། ཆོས་ཀྱི་དབྱིངས་དང་མཉམ་པའི་མཁ༷འ་ཁྱབ༷་སངས་རྒྱས་ཀྱི་ཞི༷ང་རབ་འབྱམས་ཀུན་ཏུ། རྒྱལ་བའི་སྲས་ཀྱི་མཆོག་འཇམ་པའི་དབྱངས་དང༌། ཀུན་ཏུ་བཟང་པོ་དང༌། གསང་བའི་བདག་པོ་སོགས་ཀྱི་རྣམ་ཐར་ཇི་ལྟ་བ་བཞིན་དུ༷་འཛི༷ན་སྐྱོང༷་སྤཻལ༷་བའི༷་དམ་བཅའི་གོ་ཆ་མཐར་ཕྱིན་པ་ཡི༷ས་མཚོ༷་སྐྱེས༷་རྒྱལ༷་བ༷འི་བ༷སྟན་པ༷་རིན་པོ་ཆེ་རྒྱས༷་པར་གྱུར༷་ཅིག༷ ཅེས་པ་ནི། དམ་པ་རྣམས་ཀྱི་རང་གི་ངང་ཚུལ་བསྟན་པ་སྟེ། སྔ་འགྱུར་པུཎྜ་རི་ཀའི་རྒྱུད་ལས། མེ་ཚོགས་སྤུ་གྲིའི་སོ་ཡང་བརྒལ་ནས་ནི། །ཕྱི་མཐར་ཐུག་གི་བར་དུ་དམ་ཆོས་བཟུང༌། །ཞེས་དང༌། བཟང་སྤྱོད་ལས༑ རྒྱལ་བ་རྣམས་ཀྱི་དམ་པའི་ཆོས་འཛིན་ཅིང༌། །བྱང་ཆུབ་སྤྱོད་པ་ཀུན་ཏུ་སྣང་བར་བྱེད༑ ༑ཅེས་གསུངས་པ་བཞིན་ནོ། །
གཉིས་པ་༼གཞན་གྱིས་འཛིན་པར་སྨོན་པ་༽ནི།
མདོར་ན་མཁས་བཙུན་བཟང་སོགས་ཚིགས་བཅད་ཕྱི་མ་གཉིས་ཏེ། གོང་སྨོས་སྨོན་ལམ་ཀུན་གྱི་དོན་མདོ༷ར་བསྡུ་ན། མཁྱེན་བརྩེ་ནུས་གསུམ་དང་མཁ༷ས་བཙུན༷་བཟང་གསུམ་སོགས་མཁས་པ་དང་གྲུབ༷་པའི༷་ཡོན་ཏན་གྱིས་མངོན་པར་མཐོ་བའི་རྣ༷མ་ཐར༷་གྱིས༷་ཏེ། རང་དོན་དུ་གསན་བསམ་སྒོམ་གསུམ་མཐར་ཕྱིན་ཅིང༌། གཞན་དོན་དུ་འཆད་རྩོད་རྩོམ་གསུམ་དང༌། གཉིས་དོན་དུ་བཤད་སྒྲུབ་ལས་གསུམ་སྟེ་མཁས་ཚུལ་དགུའམ་དམ་པའི་ཚུལ་དགུའི་སྒོ་ནས། རྒྱལ༷་བ༷སྟན་ངེས་གསང་སྙིང་པོའི་རིང་ལུགས་ཉིད་ཕྱོགས་མཐར་སྤེལ༷་བའི༷་ཕྲི༷ན་ལ༷ས་ནམ་མཁ༷འ་ལྟར་ཀུན་ལ་ཁྱབ༷་པ༷འི་བ༷སྟན་འཛི༷ན་གྱི་སྐྱེས་བུ་དམ༷་པ༷ས་ས༷་ཡི་སྟེང༷་ཐམས་ཅད་ཡོ༷ངས་སུ་ཁྱབ་པའམ་ག༷ང་ནས༷། མཚོ༷་སྐྱེས༷་རྒྱལ༷་བའི༷་བ༷སྟན་པ༷་རྒྱས༷་གྱུར༷་ཅིག༷ ཁྱད་པར་དུའང་དོན་གཉིས་ལྷུན་གྱིས་གྲུབ་པའི་དཔ༷ལ་ཕུན་སུམ་ཚོགས་པ་དང་ལྡན༷་པའི་མཚུངས་མེད་བླ༷་མ༷འི་སྐུ་ཚེ༷་རྡོ་རྗེ་ལྟར་གཞོམ་གཞིག་དང་བྲལ་བར་རབ༷་ཏུ་བ༷རྟན་ཞི༷ང་ཐུགས་ཀྱི་བཞེད་དོན་མཐའ་དག་གེགས་མེད་དུ་འགྲུབ་པ་དང༌། བསྟན༷་ལ་མཆོད་པའི༷་སྦྱིན༷་བ༷དག་རྒྱལ་བློན་ཁྱིམ་བདག་སོགས་ཀྱང་ཆོས་བཞིན་དུ་འཚོ་བའི་མང༷འ་ཐང༷་དར༷་ཞིང་སྡེ་བཞིའི་འབྱོར་པ་རྒྱས་པ༷་ཡིས༷་ཆོས༷་དང་སྲིད༷་ཀྱི་དཔལ་འབྱོར་ནམ་ཡང་མི༷་ནུབ༷་པར་གཙུག་ལག་ཁང་དང་སྤང་ཀློག་གི་སྡེ་འཕེལ་ཞིང་རྙེད་སོགས་ཀྱིས་ནམ་ཡང་མི་བྲེལ་བ་དང༌། རྟག་པར་དགེ་འདུན་རྣམས་ལྟ་སྤྱོད་མཐུན་ཞིང༌། ཆོས་སྤྱོད་བཅུ་སོགས་བསམ་དགུ་ཡིད་བཞིན་དུ་འགྲུབ་པའི་ནོར༷་བུའི༷་རྒྱལ༷་མཚ༷ན་རྟག་པར་བསྒྲཻང༷ས་པ་ཡིས། མཚོ༷་སྐྱེས༷་རྒྱལ༷་བའི༷་བསྟ༵༷ན་པ༷་སྔ་འགྱུར་ཡོ་ག་སྡེ་གསུམ་གཙོ་བོར་གྱུར་པའི་རིང་ལུགས་དྲི་མ་མེད་པ་ཉིད་ཕྱོགས་ཀུན་ཏུ་དར་ཞིང་རྒྱས༷་ལ་ཡུན་རིང་དུ་གནས་པར་གྱུར༷་ཅི༷ག དེ་ལྟར་འགྲུབ་པའང་བླ་མ་རྒྱལ་བ་སྲས་དང་བཅས་པས་བྱིན་གྱིས་བརླབ་ཏུ་གསོལ། ཞེས་རང་འདོད་དང་བྲལ་བར་རྩ་གསུམ་ལྷའི་ཐུགས་རྒྱུད་བསྐུལ་ཏེ་ལྷག་པའི་བསམ་པ་ཡང་དག་པས་སྨོན་ལམ་དུ་གདབ་པའོ།
།རྩ་བའི་གསུམ་པ་མཇུག་གི་དོན་ལ། རྒྱུ་མཚན་དང་བཅས་ཏེ་གཞན་ལ་བསྐུལ་བ་དང༌། དགོས་པ་བརྗོད་དེ་མཛད་བྱང་སྨོས་པ་གཉིས་ལས། དང་པོ་༼རྒྱུ་མཚན་དང་བཅས་ཏེ་གཞན་ལ་བསྐུལ་བ་༽ནི།
ཅེས༷་རྒྱལ་བ་ཐམས་ཅད་སོགས་ཏེ༑ དུས་གསུམ་གྱི་རྒྱལ༷་བ༷་ཐ༷མས་ཅད༷་ཀྱི༷་ངོ༷་བོ༷་འཇམ་དཔལ་སྒྱུ་འཕྲུལ་དྲྭ་བ་སོགས་ནས་ལུང་བསྟན་པའི་དཔ༷ལ་ལྡན༷་སང༷ས་རྒྱས༷་པ༷དྨ༷་སྐྱེས༷་འཆི༷་མེ༷ད་རྡོ་རྗེའི་སྐུ་བརྙེས་ཤིང་ལྷོ་ནུབ་འོ་མ་ཅན་གྱི་རྒྱ་མཚོར༷་འཁྲུང༷ས་པའི་རྒྱལ༷་བ་གཉིས་པའི༷་བ༷སྟན་པ༷་གསང་ཆེན་སྔ༷་འགྱུར༷་རྙིང༷་མ༷་ཞེས༷་གྲག༷ས་པ༷་འ༷དི་ནི༷། རྒྱལ༷་བ༷སྟན་ཡོང༷ས་སུ༷་རྫོག༷ས་པ༷འི་ཕྱི་༷མོ༷འམ་འབྱུང་ཁུངས་ཡི༷ན་ཞིང༷༌། གོང་དུ་སྨོས་པ་ལྟར་གྱི་ཟབ༷་གན༷ད་ཀྱི་ཆེ༷་བ༷་དུ༷་མའི༷་ཁྱད༷་ཆོས༷་དང་༷། ལྟ་སྒོམ༷་སྤྱོད༷་གསུ༷མ་རྣམ༷་པར༷་དག༷་པས༷་རྒྱལ༷་བ༷་དགྱེས༷་པའི༷་ལ༷མ་བཟ༷ང་ཚང་ལ་མ༷་ནོ༷ར་བ༷འི་མཆོག་ཡི༷ན་པས༷་འ༷དི་ལྟར་ངོ༷་ཤེས༷་ནས༷། འཇིག་རྟེན་ན་དེད་དཔོན་མཁས་པས་ཡིད་བཞིན་གྱི་ནོ༷ར་བུ་རི༷ན་པོ༷་ཆེ༷་ཡོངས་སུ་བརྟགས་ནས་བྱི༷་དོ༷ར་བྱས༷་ཏེ༷་རྒྱལ༷་མཚ༷ན་གྱི༷་རྩེ༷་ལ༷་མཆོ༷ད་པས་རང་གཞན་གྱི་འདོད་པ༷་འབྱུང་བ་བཞི༷ན་དུ༷། གང༷་ཟག༷་སྐལ༷་བ༷་དང༷་ལྡན༷་པ༷་ཤེས་རབ་དང་བརྩོན་འགྲུས་མི་དམན་པ་རྣམ༷ས་ཀྱིས༷་རང་ལུགས་ཀྱི་གྲུབ་མཐའི་རྐང་བཟུང་སྟེ། གཞན་གྱི་ཟེར་སྒྲོས་ཀྱིས་བསླད་མ་ཞུགས་པར་འཆ༷ད་པ་དང་རྩོད༷་པ་དང་རྩོ༷མ་པ་གསུམ༷་གྱི༷་ཕྲིན༷་ལ༷ས་རླབ༷ས་པོ༷་ཆེ༷ས་ཕྱོག༷ས་དུས་གནས་སྐབས་ཐམ༷ས་ཅ༷ད་དུ༷་དར༷་ཞིང༷་རྒྱས༷་པར༷་མཛ༷ད་པའི༷་ཐུག༷ས་ཁུར༷་བཞེ༷ས་པ༷་དང༷༌༑ ཞེས་ཐུགས་བརྩེ་བས་གཞེན་སྐུལ་འདེབས་པ་སྟེ་བློ་ལྡན་རྣམས་ཀྱིས་ཕན་པའི་གདམས་ངག་སྤྱི་བོས་ལེན་ཞིང་སྙིང་ལ་བཅང་དགོས་པ་ཁོ་ན་སྟེ། རྒྱལ་སྲས་ཞི་བ་ལྷས། གཞན་ལ་གཞེན་སྐུལ་འདེབས་མཁས་ཤིང༌། །མ་བཅོལ་ཕན་པར་བྱེད་པའི་ངག །གུས་པས་སྤྱི་བོར་བླང་གྱིས་ཏེ། །རྟག་ཏུ་ཀུན་གྱི་སློབ་མར་འགྱུར། །ཞེས་སོགས་གསུངས་པ་བཞིན་ནོ། །
གཉིས་པ་༼དགོས་པ་བརྗོད་དེ་མཛད་བྱང་སྨོས་པ།༽ནི།
དེ་ལྟ་བུའི་སོགས་ཏེ། སྨོས་མ་ཐག་པ་དེ༷་ལྟ་བུ༷འི་ཚུལ་གྱིས་བསྟན་ལ་དགོངས་པའི་དམ་པ་རྣམས་ཀྱི་ཐུགས་ཀྱི་བཞེ༷ད་པ༷་ཇི༷་བཞི༷ན་དུ་འགྲུབ༷་པ༷འི་རྟེན༷་ཅིང་འབྲེལ༷་འབྱུང་བཟང་པོའི་སྨོན༷་ཚི༵ག་ཏུ༷་གསང་ཆེན་རྙིང༷་མའི་བ༷སྟན་པ་ལ༷་གཡོ་ཟོལ་མེད་པའི་ལྷག༷་པའི་བས༷མ་པ་ཡར་ངོའི་ཟླ་བ་ལྟར་རྣམ༷་པར༷་དཀར༷་བ༷་ཅན། རྒྱ་ཆེན་སྤྱོད་པ། ཟབ་མོ་ལྟ་བ། རྣམ་དག་རིགས་པའི་ལམ་གསུམ་གྱི་ཤིང་རྟ་ཆེན་པོར་གྲུབ་ཅིང༌། ལེགས་བཤད་ཀྱི་སྣང་བས་རྒྱ་མཚོའི་གོས་ཅན་ཡོངས་ལ་ཁྱབ་པ་སྟེ། དོན་གྱི་རྒྱུ་མཚན་བཞི་དང་འབྲེལ་བའི་སྒོ་ནས། རྡོ་རྗེ་འཆང་མཁྱེན་བརྩེའི་ཞབས་ཀྱིས་གསོལ་བའི་མཚན། མི༷་ཕ༷མ་འཇ༷མ་དབྱང༷ས་རྣམ༷་རྒྱལ༷་རྒྱ༷་མཚོས༷་གནས༷་དུས༷་སྟོན་འཁོར་ཕུན་སུམ་ཚོགས་པའི་རྟེན༷་འབྲེ༷ལ་ཤིན་ཏུ་དགེ༷་བར༷་ཉིན་གུང༷་གི་ཐུན་གཅིག་ལ༷་ཐུགས་ཐོག་ཏུ་གང༷་ཤར༷་བྲིས༷་པ༷། དགེ༷་ལེག༷ས་ཀྱི་སྣང་བས་ཕྱོགས་དུས་འཇིག་རྟེན་ཀུན་ན་ཁྱབ་ཅིང་དོན་གཉིས་ལྷུན་གྱིས་གྲུབ་པའི་དཔལ་ཡོན་གོང་ནས་གོང་དུ་འཕེ༷ལ་བའི་རྒྱུར་གྱུར་ཅིགཅེས་པའོ། །དེས་གཞུང་གི་ཚིག་དོན་མདོ་ཙམ་བཀྲལ་{འགྲོལ}ཟིན་ནས།
སླར་སྨྲས་པ།་སྲིད་དང་ཞི་བའི་ཕུན་ཚོགས་འདོད་དགུའི་ཆར། །ཅི་དགར་སྦྱིན་མཛད་རྒྱལ་བསྟན་ཡིད་བཞིན་དབང༌། །ཤེས་བརྩོན་རྒྱལ་མཚན་རྩེ་མོར་མཆོད་མཁས་པའི། །དེད་དཔོན་མཆོག་རྣམས་ཐུབ་ལ་བྱས་གཟོ་ཉིད། །སྐྱོབ་པ་མཆོག་དེས་གྲངས་མེད་བསྐལ་པ་རུ། །སྐུ་སྲོག་བྱེ་བ་བཏང་ནས་བཙལ་བའི་ནོར། །དམ་ཆོས་རིན་ཆེན་མཛོད་ཁང་རྗེས་འཇུག་ལ། །གཏད་པའི་དོན་གོ་དེ་ལགས་གཞན་དུ་ཅི། །ཐུབ་མཆོག་ཞབས་ཀྱིས་བཅགས་མིན་ལྗོངས་འདི་རུ། །སྣང་བའི་སྒོ་ཆེན་སྔ་འགྱུར་པ་ཡིས་ཕྱེས། །དེ་ལ་བརྟེན་ནས་གསར་འགྱུར་དག་ཀྱང་བྱུང༌། །ཀུན་ཀྱང་རྣམ་གྲོལ་ལམ་ལས་ཉམས་པ་མེད། །འོན་ཀྱང་དུས་དང་གདུལ་བྱའི་ཁྱད་པར་གྱིས། །ཟབ་གནད་ཁྱད་འཕགས་སྔ་འགྱུར་པ་ལ་ཡོད། །དེ་ཚུལ་རིགས་པའི་ལམ་ནས་ཚད་མ་རུ། །སྒྲུབ་ལ་བསྙེངས་བྲལ་འཇམ་མགོན་བླ་མ་ཙམ། །ཚིག་རེ་ཙམ་གྱིས་ཐེ་ཚོམ་དྲྭ་བ་འབུམ། །ཆོད་ཅེས་འཇམ་དཔལ་ཕྱག་གི་རལ་གྲི་གང༌། །ཡང་ཡང་ཁྱེད་ལ་གཏད་པའི་རྣམ་དཔྱོད་དཔལ། །འདི་འདྲ་སྔོན་དུས་འཕགས་པའི་ཡུལ་ནའང་དཀོན། །མགོན་པོ་གང་གི་ལེགས་བཤད་ནོར་བུའི་གཏེར། །ཅི་དགར་འབྱེད་པའི་དུས་སྟོན་དེང་ལགས་ན། །གཞན་ཟེར་རྗེས་བརྗོད་འཆིང་བུས་ཚིམ་མིན་པར། །སྐལ་མཆོག་ལྡན་རྣམས་འདིར་སྤྱོད་ཅི་དགར་རོལ། །དེ་སླད་བདག་བློ་སྦྱོར་བརྩོན་ཞན་ན་ཡང༌། །དམ་པས་བསྐུལ་དང་བསྟན་ལ་གུས་པའི་བློས། །ཕྱོགས་ཙམ་བཀྲལ་འདིར་རྨོངས་བློས་ཉེས་པའི་ཆ། །གང་མཆིས་འཕགས་དང་མཁས་པའི་སྤྱན་སྔར་བཤགས། །དེ་ལས་བྱུང་བའི་རབ་དགེ་དྲི་མེད་ཀྱིས། །སྐྱེ་དང་སྐྱེ་བར་རྒྱལ་བའི་ཆོས་མཛོད་འཛིན། །མཁའ་ཁྱབ་དམ་ཆོས་སྒྲོན་མ་རྣམ་བཀོད་ནས། །དོན་གཉིས་ལྷུན་གྲུབ་ཆོས་ཀྱི་རྒྱལ་པོར་ཤོག །ཕན་བདེའི་འབྱུང་གནས་རྒྱལ་བསྟན་ཡུན་དུ་གནས། །དེར་འཛིན་ཞབས་བརྟན་བཤད་སྒྲུབ་མངའ་ཐང་དར། །རྟག་པར་དགེ་འདུན་ལྟ་སྤྱོད་དོན་མཐུན་པས། །སྡེ་གསུམ་སྙིང་པོའི་རིང་ལུགས་རྒྱས་གྱུར་ཅིག །ལྷ་ཀླུ་དགའ་བས་དུས་བཞིར་ཤིས་པར་བསྒྲུབས། །མི་རྣམས་བདེ་སྐྱིད་དགེ་བཅུའི་ཁྲིམས་ཀྱིས་འཚོ། །ནད་མུག་མཚོན་སོགས་མི་ཤིས་མིང་མི་གྲགས། །རྫོགས་ལྡན་དང་པོའི་དུས་སྟོན་འཕེལ་གྱུར་ཅིག །བཀྲ་ཤིས་གང་ཞིག་ལྷན་སྐྱེས་བདེ་བ་ཆེ། །རང་བྱུང་དོན་གྱི་མཚོ་སྐྱེས་པདྨ་རྒྱལ། །འགྲོ་བ་ཀུན་གྱི་སྙིང་ལ་རྟག་བཞུགས་པའི། །བདེན་པ་དེ་ཡིས་དུས་ཀུན་ཤིས་གྱུར་ཅིག །ཅེས་པའང་ལུང་རྟོགས་ཡོན་ཏན་གྱི་གཏེར་མངའ། རྫོགས་ཆེན་མཁན་རིན་པོ་ཆེ་བསོད་ཆོས་ནས་གསུང་བསྐུལ་གནང་ཞིང༌། རང་ལུགས་ཀྱི་ལྟ་གྲུབ་ལ་གཞན་དྲིང་མི་འཇོག་པའི་རྣམ་དཔྱོད་ཅན་མཁན་ཀུན་དཔལ་དང་བླ་མ་དམ་པ་ཆོས་དབྱིངས་འོད་གསལ་ནས་ཀྱང་མཐུན་འགྱུར་གནང་བ་དང༌། རིགས་བརྒྱའི་ཁྱབ་བདག་ཟུར་མང་དྲུང་རིན་པོ་ཆེས་ཀྱང་བཀའི་རྗེས་སུ་གནང་བ་ཐོབ་པ་ལ་བརྟེན་འབྲི་འདུན་ཡོད་ཀྱང༌། འབྱུང་འཁྲུགས་ནད་ཀྱིས་མནར་བའི་གཞན་དབང་དུ་གྱུར་ནས་རིམ་ལུས་སུ་གྱུར་པ་ལ། སླར་རབ་ཚེས་ཤིང་གླང་ཟླ་བ་ལྔ་པའི་ཚེས་བཞི་རེས་གཟའ་ལྷ་ཡི་བླ་མ་རྒྱལ་སར་ཕེབས་པའི་འཕྲོད་སྦྱོར་དང་རྟཻན་འབྱུང་ཤིན་ཏུ་དགེ་བའི་ཉིན་གློ་བུར་དུ་འབྲི་འདོད་བྱུང་བ་དང༌། མཆོག་གི་སྤྲུལ་པའི་སྐུ་པདྨ་དྲི་མེད་ལེགས་པའི་བློ་གྲོས་དང༌། དགེ་སློང་འཕགས་མཆོག་གཉིས་ནས་ཀྱང་ལེགས་སོའི་ཚིག་གིས་བསྐུལ་བ་ལ་བརྟེན། ནད་ལས་རྣམ་པར་རྒྱལ་བའི་བརྩོན་པའི་གོ་ཆ་བསྐྱེད་དེ། རྗེ་ཉིད་ཀྱིས་མཛད་པའི་ས་བཅད་དང་གསུང་སྒྲོས་འབེལ་གཏམ་རྣམས་གཙོ་བོར་བཟུང༌། ཀུན་མཁྱེན་ཆོས་ཀྱི་རྒྱལ་པོ་དང༌། མཁས་མཆོག་བློ་གྲོས་རྒྱལ་མཚན༑ ཞེ་ཆེན་མ་ཧཱ་པཎྜི་ཏ་སོགས་སྔོན་བྱོན་དམ་པ་རྣམས་ཀྱི་གསུང་གི་སྒྲོན་མ་ལ་བརྟེན་ནས༑ འཇམ་མགོན་རྡོ་རྗེ་འཆང་རྣམ་གསུམ་གྱི་ཞབས་རྡུལ་ལ་སྤྱི་བོས་རེག་ཅིང༌། ཁྱབ་བདག་ཞེ་ཆེན་རབ་འབྱམས་ལྔ་པའི་བཀའ་འབངས་སུ་གཏོགས་པའི་བན་རྒན་འཇམ་དབྱངས་བློ་གྲོས་རྒྱ་མཚོའི་སྒྲ་དབྱངས་སམ་རྡོ་རྗེ་དབང་མཆོག་དགྱེས་པ་རྩལ་དུ་འབོད་པས། ཚེས་དེ་ཉིད་ལ་དབུ་བཙུགས་ནས་ཟླ་བ་དེའི་ཚེས་བཅུ་གསུམ་ལ་གྲུབ་པར་རང་གནས་བདེ་མཆོག་བཀྲ་ཤིས་དགེ་འཕེལ་གྱི་དབེན་སྐྱིལ་དུ་བྲིས་པ་འདི་ལ། རང་བློ་དམན་ཞིང་རྒྱུན་རིང་ནད་ཀྱིས་མནར་བས་ཤེས་པ་མི་གསལ་བ་དང༌། སམ་ཏྲ་སོགས་ལ་བརྟེན་པའི་ཉིས་བྲིས་སོགས་ཀྱང་མ་གྲུབ་སྟབས། ཚིག་དོན་གྱི་ཆ་ལ་འགལ་འཁྲུལ་གང་མཆིས་སྙིང་ནས་བཤགས་ཤིང༌། དགེ་བས་ངེས་གསང་སྔ་འགྱུར་རྡོ་རྗེ་ཐེག་པའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིགདགེའོ། །དགེའོ། །དགེའོ།། །།
༄༅། །ཞལ་སབ་སྣ་ཚོགས་ཀྱི་སྐོར་བཞུགས་སོ།།
༄༅། །བྱང་ཆུབ་སེམས་དཔའི་སྐྱེས་རབས་ནོར་བུའི་མེ་ལོང་ཞེས་བྱ་བ་བཞུགས་སོ། །
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །སྟོབས་མཆོག་སྟོབས་ཀྱིས་བདུད་ཀྱི་དཔུང་རྣམས་ཚར་བཅད་ཅིང༌། །ཡེ་ཤེས་མེ་ཡིས་སྒྲིབ་པའི་བུད་ཤིང་ཀུན་བསྲེགས་ནས། །ས་གསུམ་སྐྱེ་དགུ་མཐའ་ཡས་ཆོས་ཀྱིས་སྐྱོང་མཛད་པ། །འགྲོ་བའི་གཙོ་བོ་ཀུན་མཁྱེན་དེ་ལ་ཕྱག་འཚལ་ལོ། །གང་གིས་ཐོས་ན་ཆོས་དཀར་སྣང་བ་རྒྱས་འགྱུར་ཞིང༌༑ ༑དཔག་ཡས་བསོད་ནམས་ཆུ་མཚོ་རྣམ་པར་འཕེལ་མཛད་པ། །བདེ་གཤེགས་ཐུབ་པའི་སྐྱེས་རབས་རིན་ཆེན་ཕྲེང་བའི་ཚོགས། དད་པའི་ངག་གིས་ཅུང་ཟད་ཙམ་ཞིག་བརྗོད་པར་བགྱི། །ཡོན་ཏན་རྒྱ་མཚོའི་དཔལ་མངའ་སྙིང་རྗེའི་གཏེར་ཆེན་དེས། །བཀྲེས་པས་ཟིལ་ནོན་རང་གི་བུ་ཡང་ཟ་འདོད་པའི། །སྟག་མོ་ལ་ནི་དགྱེས་བརྩེས་རང་ལུས་ཡོངས་གཏོང་བར། །ས་གསུམ་སྐྱེད་གུའི་ཚོགས་ཀྱིས་གུས་པས་ཕྱག་བྱས་གྱུར། །སྙིང་རྗེའི་གཞུུ་ལ་སྦྱིན་པའི་མདའ་ནི་རྣམ་བཀོང་སྟེ། །འཇིག་རྟེན་རྒུད་བྱེད་དབུལ་བའི་དགྲ་རྣམས་ཆེས་བཅོམ་ནས། །པདྨ་རྒྱས་འདྲའི་སྤྱན་ཟུང་བྲམ་ཟེར་ཡོངས་གཏོང་རྒྱུས། །སྒྲིབ་བྲལ་ལྷ་ཡི་མིག་ཐོབ་དཔལ་ལྡན་ཤི་པི་བདག །སྔོན་རབས་དམན་པར་གྱུར་ཚེ་ཟན་དྲོན་ཆང་གཅིག་གིས༑ ༑དགེ་འདུན་བཞི་སྡེ་མཆོད་པའི་བསོད་ནམས་འབྲས་སྨིན་པས། །དཔལ་རྒྱས་ཀོ་ས་ལ་ཡི་བདག་པོར་གྱུར་ཤེས་ནས། །ངོ་མཚར་སྒྲ་བསྒྲགས་སྦྱིན་པའི་སྒོ་འཕར་བརྒྱ་ཕྱེས་གྱུར༑ ༑མི་བཟད་དམྱལ་སྤྲུལ་ལོག་བརྗོད་ལྟ་བུས་བཀག་གྱུར་ཀྱང༌། །སྦྱིན་ལ་དཔའ་བ་ཚོང་དཔོན་སྙིང་སྟོབས་གོ་ཆ་ཅན། །དམྱལ་སྐྱེས་པད་སྡོང་ལ་འཛེག་འཕགས་པ་ལེགས་མཆོད་པས། །བདུད་ཀྱི་སྟོབས་བཅོམ་ལྷ་དང་མི་ཡིས་རབ་བསྔགས་གྱུར། །ལྷ་ཡི་དབང་པོས་ནོར་རྣམས་ཡོང་སྦས་བཟློག་གྱུར་ཀྱང༌། །ཞུམ་དང་སེར་སྣའི་དགྲ་ཡིས་ཟིལ་གྱིས་མི་ནོན་པའི། །ཚོང་དཔོན་སྦྱིན་ལ་རབ་དགའི་སྙིང་སྟོབས་བརྩོན་འགྲུས་ལ། །འཆི་མེད་རྒྱལ་པོ་ཆེས་མགུ་ཡོ་བྱད་འཛད་མེད་ཉིད། །རབ་འབར་མེ་སྟག་ཁྲོམ་ཁྲོམ་འཕྲོ་བ་བྱིན་ཟའི་ཀློང༌༑ ༑མགྲོན་ལ་བརྩེ་བས་ཉེར་བཞུགས་སྡོམ་ལྡན་རི་བོང་རྒྱལ། །མཆོད་སྦྱིན་བརྒྱ་བས་ལེགས་མཆོད་གུས་པས་བསྔགས་གྱུར་པའི། །ངོ་མཚར་བཀོད་པ་རབ་གསལ་ཟླ་བའི་དབུས་ན་མཛེས། །རྒྱ་ཆེའི་དཔལ་སྤོང་མཚོ་གླིང་དབེན་པར་ཞུགས་གྱུར་པའི། །ཆོག་ཤེས་དཀའ་ཐུབ་ནོར་ལྡན་བྲམ་ཟེ་ཨ་གསྟི། །རྒུད་པར་གྱུར་ཀྱང་འཁྲུགས་པ་མི་མངའ་ལེགས་བཤད་ཀྱིས༑ ༑ལྷ་དབང་རབ་མགུ་ཡོན་གྱིས་འཕགས་རྣམས་མཉེས་པར་བྱས། །གང་གིས་དགེ་བས་བསྲུང་བའི་ཡུལ་འཁོར་ཙམ་ལའང༌། །གནོད་སྦྱིན་གདུག་པ་འབུམ་གྱིས་འཕྲོག་པར་ནུས་མིན་པའི། །དཔལ་ལྡན་ས་བདག་བྱམས་པའི་སྟོབས་ཀྱིས་མཚན་རྒྱུ་ལྔ། །རང་གི་ཤ་ཁྲག་སྦྱིན་པས་མགུ་ཞིང་ཞི་བར་མཛད། །སློང་བ་རྣམས་ཀྱི་དཔག་བསམ་ཤིང་གྱུར་ཐམས་ཅད་སྒྲོལ། །དགྲ་ལ་དམ་པ་བྱིན་པས་ནགས་སུ་བསྐྲད་གྱུར་ཀྱང༌། ཞུམ་པ་མེད་པར་བུ་དང་བུ་མོ་ཆུང་མར་བཅས། །ཡོངས་སུ་གཏོང་ལ་སྤྱན་སྟོང་ཅན་གྱིས་མངོན་མཆོད་གྱུར། །མཆོད་སྦྱིན་བརྩམས་ཕྱིར་བྲམ་ཟེས་སྡིག་ལ་བསྐུལ་གྱུར་ཀྱང༌། །ཐབས་མཁས་མཐུ་ཡིས་སྐྱབས་ཀྱི་སྦྱིན་པ་མཆོག་སྩལ་ཅིང༌། །ཡོན་ཏན་དཔལ་གྱིས་མངོན་མཛེས་ཆབ་འབངས་དགེ་བའི་འགྲོ༑ ༑རང་རང་གང་འདོད་ཡོ་བྱད་མཆོག་གིས་མགུ་བར་མཛད། །ལྷ་མིན་གཡུལ་ལས་ཕམ་གྱུར་བྲོས་པའི་བརྒྱ་བྱིན་གཟུགས། །ཤིང་རྟས་མཁའ་ལྡིང་གྲུ་གུ་ཉམས་མཐོང་སྙིང་བརྩེ་བས། །དཔལ་འབྱོར་ལུས་སྲོག་ལ་ཡང་ལྟོས་མེད་དགྲ་ཡི་ཁར། །བདག་ཉིད་གཅིག་པུའི་ཤིང་རྟ་ཕྱིར་ལོག་རྣམ་རྒྱལ་གྱུར། །བྲམ་ཟེ་རྣམས་ནི་རྒུད་ཚེ་རྐུ་བ་ཆོས་ཡིན་ཞེས། རིག་བྱེད་ནས་འབྱུང་སད་ཕྱིར་མཁར་པོས་བསྐུལ་གྱུར་ཀྱང༌། །ཁྲེལ་ཡོད་ངོ་ཚའི་གོས་ལྡན་མཁས་པས་ཉེར་བཟློགས་ནས། །ལེགས་བཤད་བདུད་རྩིས་སློབ་དཔོན་སྔོན་མེད་དགའ་སྐྱེད་གྱུར། །འཇིག་རྟེན་མྱོས་བྱེད་བུད་མེད་རིན་ཆེན་མཐོང་གྱུར་ཏེ། །འདོད་ལྷའི་མདའ་ཡིས་དྲན་དབང་རབ་ཏུ་བཅོམ་གྱུར་ཅིང༌། །སྣ་ཚོགས་ཐབས་ཀྱིས་གཡེམ་ལ་བློན་གྱིས་བསྐུལ་གྱུར་ཀྱང༌། །ས་བདག་ཚུལ་ཁྲིམས་ལ་ནི་གུས་པ་ལྷོད་མ་གྱུར། །དོན་མཐུན་ཚོང་པས་གསོལ་བཏབ་རྒྱ་མཚོར་ཞུགས་གྱུར་པ། །མི་མཐུན་རླུང་གིས་རབ་འདས་ཀློང་གི་ཁར་སོན་གྲུ། །འཚེ་བ་རྣམ་སྤངས་བདེན་ཚིག་མཐུ་ཡིས་ཕྱིར་ལྡོག་ནས། །ལེགས་པར་ཕ་རོལ་ཕྱིན་པ་འདོད་དོན་ཀུན་འགྲུབ་གྱུར། །མ་རུངས་དུས་ཀྱི་ཐན་པས་རབ་ཏུ་རྒུད་པ་ཡིས། །ཁྭ་སོགས་བྱ་ཡིས་འཚེ་གྱུར་འཁོར་ལ་སྙིང་བརྩེ་བས། །བདེན་པའི་ཚིག་གིས་ལྷ་ཡི་དབང་པོས་ཆར་ཕབ་སྟེ། །གདུང་བ་ཀུན་ཞི་ཉ་ཡི་བདག་པོ་སེམས་དཔའ་ཆེ། །ཤུགས་དྲག་རླུང་གིས་རབ་བསྐྱོད་མེ་ལྕཻའི་ཕྲེང་བ་ཡིས། །ནམ་མཁའི་ཁྱབ་བྱས་སྲེག་བླུགས་ཟ་བར་ཆས་པ་གང༌། །བདེན་པར་སྨྲ་བ་དེ་ཡི་བདེན་པའི་ཚིག་དག་གིས། །ཆུ་ཡིས་གཞིལ་བ་བཞིན་དུ་སྐད་ཅིག་ཞི་བར་གྱུར། །ཐམས་ཅད་བཤེས་གཉེན་མི་བདག་ཆང་གིས་ཉམས་མཐོང་ནས། །བརྩེ་བས་རྗེས་ཆགས་ལྷ་དབང་བྲམ་གཟུགས་བུམ་པ་ཅན། །དེ་ཡི་མྱོས་གྱུར་རྣམ་པར་རྨད་པའི་ལེགས་བཤད་ཆུས༑ ༑སྲེད་པའི་མེ་བཅིལ་ཉེས་པའི་དྲི་མ་འཁྲུད་པར་མཛད། །སྡུག་བསྔལ་འབྱུང་གནས་སྲིད་པ་ལ་ནི་རྒྱབ་ཕྱོགས་ཤིང༌། །ཞི་བ་དོན་གཉེར་དཀའ་ཐུབ་ནགས་སུ་རབ་བྱུང་དེས། །བསླུ་བྱེད་མཛའ་བོར་ཁྱིམ་གྱི་ཉེས་པ་རབ་བསྟན་ནས། །ཆགས་བྲལ་རབ་མཆོག་གནས་ཀྱི་བདེ་བ་རྙེད་པར་གྱུར། །ཕ་མ་གཤེགས་ནས་ཁྱིམ་སྤོང་དཀའ་ཐུབ་སྤྱོད་པ་ཡི། །འཚོ་སྐལ་པད་རྩ་ཞག་ལྔ་དབང་པོས་བརྐུས་གྱུར་ཀྱང༌། །འཁྲུགས་པ་མི་མངའ་བསམ་གཏན་བདུད་རྩིས་འཚོ་དེ་ཡི། །ཟིལ་གནོན་གཏམ་གྱིས་ལྷ་དབང་དྲེགས་པ་གཞོམ་པར་བྱས། །སྦྱིན་སོགས་དཔལ་གྱིས་མངོན་འཁྱུད་ཚོང་དཔོན་ཆེན་པོ་ནི། །ཡོན་ཏན་མེད་ལ་ཡོད་པར་བསྒྲགས་པས་རབ་བསྐུལ་ནས། །མཆིལ་མས་བརླན་པའི་མིག་ལྡན་གཉེན་བཤེས་རྣམས་བོར་ཆེ། །ཆགས་བྲལ་དཀའ་ཐུབ་ནགས་སུ་ཏིང་འཛིན་བདེ་མྱོང་གྱུར། །ཆུང་མ་དང་བཅས་ཆགས་བྲལ་དཀའ་ཐུབ་སྤྱོད་པ་ལ། །ཡུལ་གྱི་རྒྱལ་པོ་ཆགས་པས་ངང་ཚུལ་བརྟག་ནས་ནི། །དཀའ་ཐུབ་མ་འཕྲོག་ཁྲོ་བས་སྤྱོས་ཀྱང་འཁྲུགས་མེད་པར། །ལེགས་བཤད་བདུད་རྩིས་དད་ལ་རྣམ་སྦྱར་གཙུག་ཕུད་མཆོག །ཡིད་བཞིན་མཚོར་གནས་ངང་རྒྱལ་སེམས་ཅན་ཕན་ལ་དགའ༑ ༑ཝཱ་རཱ་ཎ་སཱིའི་མི་སྐྱོང་འཕྲུལ་གྱིས་ཞགས་པ་ཡིས། །བཅིངས་ཀྱང་འཁྲུགས་པ་མི་མངའ་ཆོས་ཀྱི་གཏམ་བཟང་པོས། །ཚངས་བྱིན་འཁོར་བཅས་ཉོན་མོངས་རྙི་ལས་འགྲོལ་བར་མཛད། །རྒྱལ་པོས་ལེགས་མཆོད་ཤེས་རབ་རྒྱ་ཆེན་ཀུན་ཏུ་རྒྱུ། །བས་མཐར་གཤེགས་དེས་མངོན་ཤེས་རྫུ་འཕྲུལ་མཐུ་གྲུབ་ནས། །སླར་ཡང་ལོག་སྨྲ་གདུག་པའི་བློན་རྣམས་ཕམ་བྱས་ཏེ༑ ༑ས་ཡི་བདག་པོ་ལམ་གོལ་གཡང་ལས་སྐྱབས་པར་མཛད། །འཇིག་རྟེན་ལྷ་མི་ལས་ལྷག་ལེགས་པའི་ཡོན་ཏན་ཅན། །དགོན་པར་གཅིག་པུར་རྒྱུ་བའི་སྤྲེའུ་ཆེན་པོ་ཡིས། །གཡང་ལྷུང་ཉམ་ཐག་མི་ལྟོགས་ཕྱུང་དེས་སླར་བརྒོལ་ཡང༌། །འཁྲུགས་པ་མི་མངའ་བརྩེ་བས་ལམ་བསྟན་མཛད་དེ་རྒྱལ། །དྲི་མེད་ཡོན་ཏན་ཤིན་ཏུ་རྒྱ་ཆེན་ཤ་ར་བྷས། །བདག་གསོད་ཕྱིར་བརྒྱུགས་འཕོང་སྐྱེན་ས་ཡི་བདག་པོ་ནི། །མི་བཟད་གཡང་ས་གཤིན་རྗེའི་ཁ་རུ་ལྷུང་གྱུར་གང༌༑ ༑བརྩེ་བས་རང་གི་བུ་བཞིན་ཡོངས་སུ་འདོན་པར་མཛད། །ཤུགས་དྲག་ཆུས་ཁྱེར་མྱ་ངན་སྒྲ་སྒྲོགས་མི་བྱུང་ངེས། །ཉེར་དྲངས་ས་བདག་དམག་གིས་ནགས་མཐའ་ཡོངས་བསྐོར་ཞིང༌། །བསྟན་ཕྱིར་ལག་བསྒྲེངས་མཁྲིག་མ་ཆད་གང་སླར་སྐྱབས་ནས། །མི་སྐྱོང་ཐར་ལམ་གསལ་མཛད་རུ་རུ་མཆོག་དེ་མཛེས། །ཤིང་མཆོག་འབྲས་བུར་རབ་ཆགས་ས་བདག་ཁྲོས་པ་ཡིས། །གཉེན་རྣམས་འཇོམས་ལས་བསྐྱབ་ཕྱིར་ལུས་སྲོག་ལྟོས་མེད་པར། །རྦ་ཐག་རྐང་བཅིངས་ལུས་ཀྱི་ཟམ་པ་ཉེར་བཙུགས་པའི། །སྤྲེའུའི་རྒྱལ་པོ་དེ་ནི་མཐོ་རིས་གཤེགས་པར་གྱུར། །མ་བརྟགས་འདོད་ཕྱིར་རབ་འཁྲུགས་ཚུལ་མིན་རྒྱལ་པོ་ཡིས། །རྣོ་ལྡན་རལ་གྲིས་ལུས་ཀྱི་འཁྲི་ཤིང་ཀུན་བཅད་ཀྱང༌། །བཟོད་པའི་ཆར་གྱི་ཞེ་སྡང་མེ་ཚོགས་རབ་གཞིལ་ཏེ། །སྲོག་ལ་ལྟོས་མེད་དྲང་སྲོང་དཀའ་ཐུབ་ཨེ་མ་ཧོ། །ཆད་ལྟས་ཟིལ་ནོན་ཉམས་པ་ཡན་ལག་བྱིན་གྱི་ནི། །མདུན་མཁར་མངོན་བཞུགས་དམ་ཆོས་འོད་སྟོང་འབྱེད་པ་ཡིས། །ལྟ་ངན་མུན་བསལ་ཐར་ལམ་པད་ཚལ་བཞད་མཛད་པའི། །ཚངས་པའི་དྲང་སྲོང་བརྩེ་ལྡན་ཉིན་མོར་བྱེད་དེ་རྒྱལ། །ནགས་སུ་བསྐྲད་གྱུར་ཉམ་ཐག་བདུན་བརྒྱ་ཉེར་མཐོང་ནས། །བརྩེ་བས་ལམ་བསྟན་དབུགས་དབྱུང་རི་བོའི་རྩེ་མོ་ལས། །བདག་ཉིད་ལུས་མཆོད་ངོ་མཚར་ལྷ་ཡིས་མཆོད་གྱུར་པ། །སྙིང་རྗེའི་གཏེར་གྱུར་ནགས་ཀྱི་གླང་པོ་མཆོག་དེ་རྨད། །ཤིན་ཏུ་མི་བཟད་མི་རྣམས་ཟད་བྱེད་མ་རུངས་པ། །གདུལ་དཀའ་སྲིན་པོ་རྐང་ཁྲའི་སྡིག་པའི་ལྗོན་ཤིང་ནི། །བྱམས་ཆེན་ལེགས་བཤད་རལ་གྲི་རྣོན་པོས་བཅད་མཛད་པའི། །མི་ཡི་དབང་པོ་ཟླ་བའི་གྲགས་པ་སྲིད་ན་གསལ། །རྒ་ན་འཆི་དང་རྒུད་པའི་འཇིགས་པ་མང་མཐོང་ནས། །རྒྱལ་པོའི་ཕུན་ཚོགས་རྩྭ་ཡི་ཟིལ་པ་བཞིན་བོར་ཏེ། །ལྕགས་ཁྱིམ་ཆེན་པོར་སྲུང་གྱུར་ས་བདག་སྲས་པོ་ནི། །མཆོག་ཏུ་ཞི་བ་ཐོབ་ཕྱིར་ནགས་སུ་སོང་བར་གྱུར། །རྡོ་རྗེའི་རྭ་ཡིས་གདོང་ལྔ་འཇིགས་བྱེད་མ་ཧེ་ལ། །ཤིང་གནས་རི་དྭགས་འཁྲུགས་པས་རྟག་པར་གཙེས་གྱུར་ཅིང༌། །གནོད་སྦྱིན་དག་གིས་གཞོམ་པར་ནན་གྱིས་བསྐུལ་གྱུར་ཀྱང༌། །འཁྲུགས་པ་མི་མངའ་བཟོད་པའི་གཏེར་མཆོག་ཨེ་མ་ཧོ། །བརྒྱ་ཕྲག་ཡོན་ཏན་མཆོག་མངའ་གཤོག་རྒྱས་ཤིང་རྟ་མོས། །རུས་པའི་མདའ་རྣོན་གྲེ་བར་ཟུག་གྱུར་ཁ་ལྔ་པ། །ཉམ་ཐག་ལས་སྐྱབས་དེ་ཡིས་སླར་གཙེས་བརྙས་གྱུར་ཚེ། །གཞོམ་ལ་དཀའ་བ་མིན་ཡང་བཟོད་པས་ཁྲོ་མ་གྱུར། །ཨེ་མ་མཐའ་ཡས་འགྲོ་ལ་ཕན་མཛད་ཐུབ་པ་མཆོག །སྔོན་ཚེ་སྐྱེ་བ་དམན་པར་གྱུར་ཀྱང་རྨ་མེད་པའི། །རླབས་ཆེན་རྒྱལ་བའི་སྲས་ཀྱི་སྤྱོད་པ་འདི་འདྲ་ན། །ཡང་དག་རྫོགས་བྱང་མངོན་དུ་གྱུར་ཚེ་སྨོས་ཅི་འཚལ། །སྦྱིན་པའི་ཞིང་ས་ཚུལ་ཁྲིམས་གཙང་མའི་ས་བོན་བཏབ། །བཟོད་དང་བརྩོན་འགྲུས་དྲོད་གཤེར་བཅུད་ཀྱིས་ལེགས་སྐྱང་བས། །བསམ་གཏན་མྱུ་གུ་ཤེས་རབ་འབྲས་བུའི་ཁུལ་དུད་པའི། །ཐུབ་དབང་རིན་ཆེན་སྙེ་མ་དེ་ལ་ཕྱག་འཚལ་ལོ། །ཐབས་མཁས་རྩ་བརྟན་སྟོབས་ཀྱི་ཡལ་ག་རྣམ་པར་རྒྱས། །སྨོན་ལམ་ཐུགས་རྗེའི་གྲིབ་བསིལ་ཤིན་ཏུ་རྒྱ་ཆེ་ཞིང༌། །ཡེ་ཤེས་གཏེར་མཆོག་མཐའ་ཡས་འགྲོ་བ་ངལ་འཚོའི་སྨན༑ ༑བདེ་གཤེགས་ལྷ་ཡི་དཔག་བསམ་དེ་ལ་ཕྱག་འཚལ་ལོ། །བསོད་ནམས་བྱེ་བས་ལེགས་བསྐྲུན་མཚན་དཔེའི་སྐུ་མངའ་ཞིང༌། །དབྱངས་ཀྱི་ཡན་ལག་རྒྱ་མཚོས་ཆོས་སྒྲ་སྙན་སྒྲོགས་པ། །མཁྱེན་བརྩེའི་ཐུགས་ཀྱིས་སྲིད་ཞི་ཀུན་ལ་ཁྱབ་པའི་དཔལ། །ལྷ་མིའི་བླ་མ་ཟས་གཙང་སྲས་ལ་ཕྱག་འཚལ་ལོ། །དཔག་ཡས་ཡོན་ཏན་བསམ་མི་ཁྱབ་པའི་གཏེར་མངའ་ཞིང༌། །མཁའ་དང་རབ་མཉམ་ཕྲིན་ལས་ཟབ་མོའི་འཇུག་པ་ཡིས། །མཐའ་ཡས་སྐྱེ་དགུ་ངེས་ལེགས་དཔལ་ལ་འགོད་མཛད་པའི། །བཅོམ་ལྡན་ཐམས་ཅད་སྐྱོབ་པ་དེ་ལ་སྐྱབས་སུ་མཆི། །གང་གིས་ལུང་བསྟན་བསྟོད་པ་བྱེད་པ་རྣམས་ཀྱི་མཆོག །དཔལ་ལྡན་དཔའ་བོས་མཛད་པའི་སྐྱེས་རབས་རྒྱས་བསྡུས་ཀྱི། །སྙིང་པོ་གོ་སླ་ཚིག་གི་སྲད་བུར་བརྒྱུས་པ་འདིས༑ ༑འགྲོ་ཀུན་སྲིད་ཞིར་མི་གནས་མྱ་ངན་འདས་ཐོབ་ཤོག །ཅེས་པའང་རྨོངས་བརྟུལ་གྱི་ན་བ་པདྨ་རྣམ་རྒྱལ་གྱིས་ཚིག་གི་སྡེབ་སྦྱོར་ལྷུར་མ་བླངས་པར་གོ་སླ་གཙོ་བོར་སྟོན་ཏེ་བྲིས་པ་དགེ།
༄༅། །ཨོཾ་སྭསྟི། དོན་གཉིས་ལྷུན་གྲུབ་འཕགས་པའི་རྒྱལ་པོ་ནི། །ས་གསུམ་སྐྱེ་དགུ་ཆོས་ཀྱིས་སྐྱོང་མཛད་ཅིང༌། །རྒོལ་བ་ཚར་གཅོད་བདུད་ཀྱི་དཔུང་བཅོམ་པ། །སྟོན་པ་ཐམས་ཅད་སྐྱོབ་ལ་ཕྱག་འཚལ་ལོ། །གཟོད་མ་ཉིད་ནས་མངོན་པར་བྱང་ཆུབ་ཀྱང༌། །མཐའ་ཡས་འགྲོ་ལ་བརྩེ་བས་རྗེས་ཆགས་གར། །རྩོད་པའི་དུས་འདིར་འཚང་རྒྱའི་ཚུལ་སྟོན་པ། །དཔལ་ལྡན་དོན་ཀུན་གྲུབ་ལ་ཕྱག་འཚལ་ལོ། །ཕྱོགས་བཅུའི་བདེ་གཤེགས་རྣམས་ཀྱིས་ཉེར་བསྐུལ་བས། །ཕུལ་བྱུང་རྣམ་ལྔའི་གཟིགས་པས་རྗེས་དགོངས་ཏེ། །མ་ཕམ་མགོན་པོར་རྒྱལ་ཚབ་དབང་བསྐུར་ནས། །མི་ཡུལ་འབྱོན་པར་མཛད་ལ་ཕྱག་འཚལ་ལོ༑ ༑རབ་དཀར་ཏི་སེ་ལྷ་ཡི་ལམ་ཡངས་པོར། །མངོན་པར་ཆས་འདྲའི་གཉིས་འཐུང་རྣམ་པ་རུ། །ལྷ་མོ་སྒྱུ་འཕྲུལ་གསོ་སྦྱོང་ལ་གནས་ཚེ། །ལྷུམས་སུ་ཞུགས་པར་མཛད་ལ་ཕྱག་འཚལ་ལོ། །ལུམྦཱི་ནི་ཚལ་གློ་གཡས་སྤྲིན་གསེབ་ནས། །གང་སྐུ་ཉི་གཞོན་ཕན་བདེའི་འོད་ཟེར་ཅན། །མངོན་དང་ཆབས་ཅིག་ལྷ་ཀླུས་མཆོད་གྱུར་ཅིང༌། །དགེ་མཚན་པད་ཚལ་རྒྱས་ལ་ཕྱག་འཚལ་ལོ། །གཞོན་ནུ་སྟོབས་ལྡན་མི་ཡི་སེངྒེ་དེས། །དྲུག་ཅུ་རྩ་བཞིའི་སྒྱུ་རྩལ་ང་རོ་ཡིས། །ཤཱཀ་རིགས་དྲེགས་ཚོགས་མྱོས་པའི་ལག་ལྡན་རྣམས། །ཁེངས་པ་འཕྲོག་པར་མཛད་ལ་ཕྱག་འཚལ་ལོ། །བསོད་ནམས་སྤྲིན་ཆེན་དགེ་མཚན་གློག་ཕྲེང་ཅན། །གྲགས་སྙན་འབྲུག་སྒྲ་དགེ་བཅུའི་ཁྲིམས་ཆར་གྱིས། །ཕན་བདེའི་མྱུ་གུ་ཆེས་ཆེར་བསྐྱེད་མཛད་པ། །བཙུན་མོའི་འཁོར་གྱིས་མཆོད་ལ་ཕྱག་འཚལ་ལོ། །རྣམ་བཞིའི་གཟིགས་པ་ཕུན་ཚོགས་དྲི་བཞོན་གྱིས། །ཐུགས་བསྐྱེད་ཧ་རིའི་ཙནྡ་ཉེར་བསྐྱོད་པས། འགྲོ་ལ་ལྷག་པར་བརྩེ་བའི་ཤིང་རྟ་ཡིས། །ཁབ་ནས་མངོན་པར་གཤེགས་ལ་ཕྱག་འཚལ་ལོ། །ཡེ་ཤེས་མཚོན་ཆས་མ་རིག་དྲྭ་བ་ཀུན། །འཇོམས་པ་མཚོན་སླད་ལི་བའི་དབུ་ལྗོན་ནི། །མཁའ་ལྟར་སྔོ་བའི་རལ་གྲིས་ལེགས་བཅད་ནས། །ངུར་སྨྲིག་རྒྱལ་མཚན་བཞེས་ལ་ཕྱག་འཚལ་ལོ། །འགྲོ་ལ་བརྩོན་པས་བྱང་ཆུབ་སྒྲུབས་ཤིག་ཅེས། །རྗེས་སུ་འདོམས་ཕྱིར་ལོ་དྲུག་དཀའ་སྤྱད་མཐར། །ཞིང་པའི་བུ་མོས་འོ་མའི་བསྙེན་བཀུར་གྱིས། །མཚན་དཔེའི་གཟི་བྱིན་རྒྱས་ལ་ཕྱག་འཚལ་ལོ། །རྡོ་རྗེ་གདན་གྱི་བྱང་ཆུབ་ཤིང་དབང་དྲུང༌། །རབ་གཙང་ཀུ་ཤའི་ཆུན་པོའི་གདན་གྱི་སྟེང༌། །ཞབས་ཟུང་རྡོ་རྗེའི་མདུད་པ་ལེགས་བསྐྱིལ་ནས། །རྨད་བྱུང་དམ་བཅའ་བརྟན་ལ་ཕྱག་འཚལ་ལོ། །མེ་ཏོག་གཞུ་ཅན་ཁྲོས་པའི་རུ་མཚོན་འབུམ། །བྱམས་ཆེན་གོ་ཆ་གཅིག་པུས་རབ་བཅོམ་ནས། །བསྐལ་མང་ཚོགས་གཉིས་འབྲས་བུ་དུས་སྨིན་པར། །ས་ལྷས་བསྔགས་པ་བརྗོད་ལ་ཕྱག་འཚལ་ལོ། །ཟག་མེད་ཏིང་འཛིན་ཡེ་ཤེས་རྡོ་རྗེ་ཡིས། །ཤེས་སྒྲིབ་བུམ་པ་ལྷག་མེད་བཅོམ་པ་ལས། །ཟབ་ཞི་སྤྲོས་བྲལ་འོད་གསལ་སྙིང་པོའི་བཅུད། །བྱང་ཆུབ་བདུད་རྩི་བརྙེས་ལ་ཕྱག་འཚལ་ལོ། །དཔག་ཡས་བསོད་ནམས་མཐུས་བསྐྱེད་ཚངས་དབང་གིས༑ ༑དགེ་མཚན་རྩིབས་སྟོང་བཀྲ་བའི་གསེར་འཁོར་བཅས། །འགྲོ་ལ་སྨན་སླད་ཆོས་ཀྱི་བདུད་རྩི་མཆོག །ཡང་ཡང་སྩལ་བར་གསོལ་ལ་ཕྱག་འཚལ་ལོ། །ཆད་པར་ལྟ་བའི་མུན་ཚོགས་སེལ་སླད་དུ། །འཕགས་པའི་བདེན་བཞིའི་བསིལ་ཟེར་ལེགས་སྤྲོས་པས། །ལྔ་སྡེ་བཟང་སོགས་འདུས་པའི་འཁོར་རྣམས་ཀྱི། །རྣམ་གྲོལ་ཀུ་མུཏ་བཞད་ལ་ཕྱག་འཚལ་ལོ། །བདག་མེད་སེང་གེའི་སྒྲ་དབྱངས་ཆེར་བསྒྲགས་པས། །རྟག་ལྟའི་རི་དྭགས་ཚོགས་རྣམས་སྔངས་མཛད་ཅིང༌། །བདུད་རྩི་མྱོང་བས་རབ་མྱོས་སྲས་ཀྱི་ཚོགས། །མཆོག་གྱུར་དགའ་བ་བསྐྱེད་ལ་ཕྱག་འཚལ་ལོ། །གྲགས་མཆོག་ཡོངས་སུ་སྨིན་པའི་གདུལ་བྱ་ལ། །ངེས་དོན་འོད་གསལ་སྙིང་པོའི་བདུད་རྩི་ཡིས། །མཐའ་གཉིས་དྲི་བསལ་དབུ་མའི་གཞུང་ལམ་ཆེར། །རབ་ཏུ་འགོད་པར་མཛད་ལ་ཕྱག་འཚལ་ལོ། །སྟོབས་བཅུའི་དབང་ཕྱུག་སྟོབས་ཀྱི་ཉི་གཞོན་གྱིས༑ ༑ལོག་པར་སྨྲ་བའི་སྟོན་པ་སྡེ་དྲུག་སོགས། །དྲེགས་ལྡན་ཀུ་མུད་གསར་པའི་ལང་ཚོ་དག །ཀུན་ནས་ཟུམ་པར་མཛད་ལ་ཕྱག་འཚལ་ལོ། །དོན་དམ་ཆོས་སྐུ་སྐྱེ་འཇིག་མཚན་བྲལ་ཡང༌། །འགྲོ་བའི་བསོད་ནམས་རྗེས་འགྲོ་གཟུགས་ཀྱི་སྐུ། །འཇིག་རྟེན་ཁམས་འདིར་མི་སྣང་ཚུལ་བསྟན་ནས། །སྐུ་གདུང་རྒྱས་པར་མཛད་ལ་ཕྱག་འཚལ་ལོ། །རིགས་གསུམ་སེམས་དཔའ་སྟོན་པའི་གཏད་རབས་བདུན། །འཛམ་གླིང་མཛེས་པའི་རྒྱན་མཆོག་རྨད་བྱུང་སོགས༑ ༑རྒྱ་བོད་འཕགས་དང་སོ་སྐྱཻའི་མཁས་རྣམས་ཀྱིས། །བསྟན་པ་རིན་ཆེན་སྤེལ་ལ་ཕྱག་འཚལ་ལོ། །དེ་ལྟར་མཚུངས་མེད་བསྟན་པའི་བདག་པོ་ལ། །རབ་དྭངས་བློ་ཡིས་གུས་པས་ཕྱག་བཙལ་བའི། །བསོད་ནམས་མཐུ་ཡིས་མཐའ་ཡས་སྐྱེ་དགུ་རྣམས། །སྟོབས་བཅུའི་དབང་ཕྱུག་ཁྱོད་འདྲ་ཉིད་གྱུར་ཅིག །ཤིང་ལུག་ཆོ་འཕྲུལ་ཟླ་བའི་ཚེས་༡༥ལ་བན་སྤྲང་པདྨ་རྣམ་རྒྱལ་གྱིས་བྲིས་པ་དགེ།
༄༅། །སྲིད་ན་དཀར་བའི་དངོས་པོ་མ་ལུས་གཅིག་ཏུ་བསྡོམས་ལ་ཅོ་འདྲི་བའི། །མཚན་དཔེའི་ཡོན་ཏན་རབ་རྫོགས་ཀུན་ཏུ་བཅུ་དྲུག་གཞོན་ནུའི་ལང་ཚོ་ཅན། །བྱང་ཆུབ་ཡན་ལག་བདུན་ལྡན་གཟིགས་པ་རབ་ཡངས་མཆོག་སྦྱིན་ཨུཏྤལ་བསྣམས། །ཚེ་སྦྱིན་འཕགས་མ་ལྷག་པའི་ལྷ་ལ་འདུད་དོ་བྱང་ཆུབ་བར་དུ་སྐྱོངས། །གང་མཚན་རབ་གསལ་ཟླ་བའི་འོད་ཟེར་སུ་ཞིག་སྒྲ་འཛིན་བུག་པ་རུ། །སོན་པའི་མོད་ནས་འཆི་བདག་འཇིགས་པའི་མུན་པ་མ་ལུས་མཐར་བྱས་ནས། །ཚེ་མཆོག་གྲུབ་པའི་པད་དཀར་བཞད་ནུས་རྒྱལ་ཀུན་གསུང་གི་དབང་ཕྱུག་མཆོག །ཚེ་དང་ཡེ་ཤེས་དཔག་མེད་མགོན་ལ་འདུད་དོ་བྱང་ཆུབ་བར་དུ་སྐྱོངས། །རྒྱལ་ཀུན་གཙུག་ཏོར་ནོར་བུའི་ཏོག་ལས་ལེགས་འཁྲུངས་རིགས་སྔགས་ལྷ་མོ་མཆོག །རབ་དཀར་སྟོན་ཟླའི་དཔལ་འཕྲོག་ཞལ་གསུམ་ཕྱག་བརྒྱད་ཞི་འཛུམ་མཛེས་པའི་སྐུ། །དྲན་པ་ཙམ་གྱིས་རྡོ་རྗེའི་ཚེ་དང་ཡེ་ཤེས་སྣང་བ་སྩོལ་མཛད་པའི༑ ༑རྣམ་པར་རྒྱལ་བའི་དཔལ་མོར་འདུད་དོ་བྱང་ཆུབ་བར་དུ་སྐྱོངས་མཛོད་ཀྱེ། །བླ་མ་མཆོག་དང་དབྱེར་མེད་ལྷག་པའི་ལྷ་ཡི་ཞབས་ཀྱི་པདྨོ་ལ། །ལུས་འདི་ཞིང་རྡུལ་མཉམ་པར་རབ་སྤྲུལ་གུས་པས་ཕྱག་འཚལ་མཆོད་འབུལ་ཞིང༌། །སྡིག་ལྟུང་ཀུན་བཤགས་ཡི་རང་བསྐུལ་ཞིང་གསོལ་བ་བཏབ་པའི་དགེ་འབྲས་ཀྱིས། །མ་ལུས་འགྲོ་ཀུན་ཚོགས་གཉིས་ཡོངས་རྫོགས་ཆོས་ཀྱི་རྒྱལ་པོ་ཉིད་གྱུར་ཅིག །དེ་མ་ཐོབ་ཀྱི་སྐྱེ་ཀུན་དལ་འབྱོར་རྟེན་ཐོབ་དགེ་བའི་བཤེས་ཀྱིས་ཟིན། །ཚུལ་གནས་ཐོས་བསམ་སྒོམ་པ་མཐར་ཕྱིན་ངེས་འབྱུང་བྱང་ཆུབ་སེམས་གཉིས་འབྱོངས། །རླབས་ཆེན་རྒྱལ་སྲས་སྤྱོད་ལ་དབང་འབྱོར་རང་གཞན་དོན་གཉིས་ལྷུན་གྱིས་གྲུབ། །མཐར་ཐུག་གསང་ཆེན་མྱུར་ལམ་ལ་བརྟེན་རྡོ་རྗེའི་ཡེ་ཤེས་མངོན་བྱེད་ཤོག །གཞན་ཡང་དུས་མིན་འཆི་སོགས་དམ་ཆོས་སྒྲུབ་པའི་འགལ་རྐྱེན་མཐའ་དག་ཞི༑ ༑ཚེ་བསོད་དཔལ་འབྱོར་ལུང་རྟོགས་ཡོན་ཏན་མ་ལུས་ཡར་ངོའི་ཟླ་བཞིན་རྒྱས། །བསྟན་འཛིན་ཞབས་བརྟན་བཤད་སྒྲུབ་སྡེ་འཕེལ་གངས་ལྗོངས་མཐའ་དབུས་བདེ་ཞིང་སྐྱིད། །ཀུན་ཀྱང་བྱམས་པས་རྒྱུད་གྲོལ་གནོད་དང་རྣམ་འཚེའི་མིང་ཡང་མི་གྲགས་ཤོག །བཀྲ་ཤིས་གང་ཞིག་ལྷག་པའི་ལྷ་ཡི་ཐུགས་རྗེ་སྤྲིན་ཆེན་ལྷུན་སྟུག་ལས། །ཕུན་ཚོགས་སྲིད་དང་ཞི་བའི་དགེ་མཚན་བྱེ་བའི་ཆར་རྒྱུན་འབེབས་པ་ཡིས། །ངོ་མཚར་འཆི་མེད་གྲུབ་པའི་ཆུ་གཏེར་གཅིག་ཏུ་འཕེལ་དང་ལྷན་ཅིག་པར། །ཕན་བདེའི་ཀུ་མུཏ་བཞད་པའི་རྫོགས་ལྡན་གསར་པའི་དགའ་སྟོན་དར་གྱུར་ཅིག །ཅེས་པའང་པདྨབི་ཛས་སྙིང་ཐག་པ་ནས་གསོལ་བ་བཏབ་པ་དགེ།
༄༅། །ན་མོ་གུ་རུ་མཉྫུ་གྷོ་ཥཱ་ཡ། དཔལ་ལྡན་སྟོབས་བཅུ་མངའ་བ་མ་ལུས་པའི། །ཕུལ་བྱུང་མཁྱེན་པའི་ཡེ་ཤེས་གཅིག་བསྡུས་པ། །ཡིད་ཅན་ཀུན་དཀྲིས་ཤེ་མུན་སེལ་མཛད་པའི༑ ༑བཅོམ་ལྡན་སྨྲ་བའི་ཉི་མ་དེ་ལ་འདུད། ༡ །བསོད་ནམས་བྱེ་བ་བརྒྱ་ལས་གྲུབ་པའི་སྐུ༑ ༑ཟུང་བཞིའི་ན་ཚོད་གུརྒུམ་གཞོན་ནུའི་མདངས། །མཚན་དཔེ་འོད་རིས་འབུམ་གྱིས་ཉེར་སྤྲས་པའི། །མགོན་པོ་འཇམ་དཔལ་དཔའ་བོ་དེ་ལ་འདུད། ༢ །གཞོམ་མེད་ཡན་ལག་དྲུག་ཅུུ་ནཱ་དའི་སྒྲས། །ཐེག་མཆོག་སེང་གེའི་ང་རོ་ཆེར་བསྒྲགས་པས། །འགྲོ་ཚོགས་མ་རིག་གཉིད་ལས་སློང་མཛད་པའི། །རྒྱལ་སྲས་ངག་གི་དབང་ཕྱུག་དེ་ལ་འདུད། ༣ །མང་མང་སྟོབས་བཅུ་མངའ་བ་སྲས་བཅས་ཀྱི། །ཟབ་ཟབ་མཁྱེན་དང་བརྩེ་བའི་ཆུ་ཀླུང་འབུམ། །ཡང་ཡང་ཁྱོད་ཐུགས་བུམ་པར་ལེགས་བསྐྱིལ་བའི། །ཁྱབ་བདག་བློ་གཏེར་མགོན་པོ་དེ་ལ་འདུད། ༤ །བྲལ་སྨིན་ཡོན་ཏན་འབུམ་གྱི་གསེར་སྦྱངས་ཁམས། །སྟོབས་བཅུ་མི་འཇིགས་མ་འདྲེས་བང་རིམ་མཐོ། །སྐུ་དང་ཡེ་ཤེས་ཕྱུར་བུའི་ཏོག་མཛེས་ལྡན། །འཇམ་དཔལ་མཁྱེན་པའི་གཏེར་ཆེན་དེ་ལ་འདུད། ༥ །མཁའ་ཁྱབ་མཁའ་ཡི་རྡོ་རྗེའི་ཡེ་ཤེས་ཀྱི། །སྲིད་པའི་ཆུ་གཏེར་མ་སྙེམ་དེ་སྲིད་དུ། །བདག་འཛིན་སྒྲིབ་པའི་དྲྭ་བ་གཅོད་མཁས་པ། །འཕགས་པ་ངག་དབང་མགོན་པོ་དེ་ལ་འདུད། ༦ །འཇམ་དཔལ་གཞོན་ནུ་དཔལ་གྱི་འབྱུང་གནས་ཆེ༑ ༑མཁྱེན་རབ་དབང་ཕྱུག་མཁྱེན་པའི་གཏེར་གྱུར་པ། །ངག་དབང་མགོན་པོ་ངག་གི་དཔལ་སྟེར་མཆོག །ཚེ་རབས་ཀུན་ཏུ་བདག་གི་བླ་མར་མཛོད། ༧ །མགོན་ཁྱོད་ཐུགས་རྗེའི་ཉིན་བྱེད་འོད་པོ་ཆེས། །བདག་བློའི་མ་རིག་མིག་བུ་ཀུན་བསལ་ནས། །ཇི་ལྟ་ཇི་སྙེད་མཁྱེན་པའི་སྣང་བ་རྒྱས། །རྩོད་འཆད་རྩོམ་པས་ཐུབ་བསྟན་གསལ་བྱེད་ཤོག༨ །མང་ཐོས་ལུང་རིག་མན་ངག་ཟབ་མོས་ཕྱུག །ཚུལ་ཁྲིམས་རྣམ་པར་དག་པའི་རྒྱན་གྱིས་སྤྲས། །གཞན་ཕན་ལྷག་བསམ་བཟང་པོས་མཚམས་སྦྱར་ནས། །མཁའ་མཉམ་འགྲོ་བའི་དོན་རབ་སྒྲུབ་པར་ཤོག༩ །མཐའ་བྲལ་དབུ་མའི་ལྟ་བ་རབ་ཏུ་ཡངས། །ཐབས་ཤེས་ཟུང་འཇུག་སྒོམ་པ་ཚད་དུ་འཁྱོལ། །མཚུངས་མེད་རྒྱལ་སྲས་སྤྱོད་པ་རབ་སྤྱད་ནས། །སྐུ་དང་ཡེ་ཤེས་འབྲས་བུ་མངོན་གྱུར་ཤོག༡༠ །བསླུ་མེད་དཀོན་མཆོག་རྩ་གསུམ་བྱིན་མཐུ་དང༌། །ཆོས་ཉིད་རྣམ་པར་དག་པའི་བདེན་པའི་སྟོབས། །བདག་ཅག་ལྷག་བསམ་རྣམ་པར་དཀར་བ་ཡིས། །ཇི་ལྟར་སྨོན་པའི་འབྲས་བུ་འགྲུབ་གྱུར་ཅིག༡༡།༄༅། །ན་མོ་གུ་རུ་ལོ་ཀི་ཤྭ་རཱ་ཡ། དུས་གསུམ་གཤེགས་པའི་སྟོབས་བཅུ་མངའ་བ་རྣམས། །བསྐྱེད་པའི་ཡབ་ཏུ་གྱུར་ཀྱང་མུ་མེད་འགྲོར། །བརྩེ་ཆེན་ཐུགས་རྗེས་ཉེར་དགོངས་སེམས་དཔའི་ཚུལ༑ ༑འཇིག་རྟེན་གསུམ་གྱི་མགོན་པོ་དེ་ལ་འདུད། ༡ །བརྟན་གཡོའི་དྭངས་མ་ཕུན་སུམ་ཚོགས་པའི་དཔལ། །གཅིག་ཏུ་བསྡོམས་པའི་སྙིང་པོ་ལས་ཕྱུང་བཞིན། །མཚན་དཔེའི་སྐུ་མཆོག་ཞུ་ཚུལ་དགུ་ཡིས་སྒེག །རྒྱལ་སྲས་པད་དཀར་འཆང་བ་དེ་ལ་འདུད། ༢ །ངག་གི་ཉེས་སྤངས་ཡན་ལག་དྲུག་ཅུའི་སྒྲས། །གདུལ་འགྲོ་རང་སྐལ་འཚམ་པའི་ཆོས་ཆར་གྱིས། །བདག་ལྟའི་མདུད་པ་དམ་པོ་དཀྲོལ་མཁས་པ། །གངས་ཅན་ལྗོངས་ཀྱི་མགོན་པོ་དེ་ལ་འདུད། ༣ །འདུས་མ་བྱས་ཤིང་ཡོན་ཏན་ལྷུན་གྱིས་གྲུབ། །སྒྲ་རྟོག་མཚན་མའི་ཡུལ་ལས་རབ་འདས་པའི། །སྤྲོས་བྲལ་ཐུགས་ཀྱི་ཤེས་བྱ་ཀུན་ལ་ཁྱབ། །འཕགས་པ་སྤྱན་རས་གཟིགས་དབང་དེ་ལ་འདུད། ༤ །མུ་མེད་འགྲོ་ཀུན་འཁོར་བའི་གཡུལ་ངོ་ལས། །སྒྲོལ་བའི་དམ་བཅའ་བརྟན་པོའི་ཡ་ལད་བགོས། །ཆེ་ཞིང་མྱུར་བའི་ཐུགས་རྗེས་སྲིད་མཐར་གཟིགས། །སེམས་དཔའ་སྙིང་རྗེའི་གཏེར་ཆེན་དེ་ལ་འདུད༑ ༥༑སྤང་བ་གཉིས་ཀྱི་སྒྲིབ་པའི་བུད་ཤིང་བསྲེག །ཟག་མེད་སྡེ་ཚན་ཉེར་གཅིག་དཔལ་གྱིས་སྤྲས། །ཡོན་ཏན་མཐའ་ཡས་བསམ་མི་ཁྱབ་པའི་བདག །མགོན་པོ་གྲུ་འཛིན་རིར་དགྱེས་དེ་ལ་འདུད། ༦ །ཕྱག་སྟོང་ལས་ནི་འཁོར་ལོས་སྒྱུར་བར་སྤྲུལ། །འདྲེན་བྱེད་ཟེར་ལས་སྐལ་བཟང་སངས་རྒྱས་ཏེ། །སྲིད་མཚོ་སྐེམ་པའི་ཕྲིན་ལས་ཟད་མི་ཤེས། །དཔལ་ལྡན་གྲུ་འཛིན་མགོན་པོ་དེ་ལ་འདུད། ༧ །ཐུགས་རྗེ་ཆེན་པོ་འགྲོ་བ་འདུལ་བའི་མགོན། །ལྷ་ཡི་ཡང་ལྷ་བརྩེ་ཆེན་ཉིན་མོར་བྱེད། །བདག་ཡིད་དད་པའི་མཁའ་ལ་རྟག་འཆར་ནས། །ལས་ཉོན་སྒྲིབ་པའི་མུན་པས་སེལ་བར་མཛོད། ༨ །ཚེ་རབས་ཕྲེང་བར་འཕགས་པས་རྗེས་བཟུང་ཞིང༌། །ཀུན་རྫོབ་དོན་དམ་སེམས་བསྐྱེད་ཨམྲྀ་ཏས། །བདག་བློའི་བུམ་པ་ཡོངས་སུ་འགེང་བ་ཡིས། །ལུས་ཅན་རྣམས་ཀྱི་སྡུག་བསྔལ་ཟད་བྱེད་ཤོག༩ །འགྲོ་སྒྲོལ་དམ་བཅའ་རྡོ་རྗེའི་ཁམས་སུ་བརྟེན། །ཚད་མེད་བཞི་ཡི་སྒོམ་པ་ཚད་དུ་འཁྱོལ། །དཀར་ནག་ཆོས་བཞི་འཇུག་ལྡོག་བྱེད་པ་ཡི། །སྨོན་པའི་བསླབ་བྱ་མཐར་རུ་ཕྱིན་པར་ཤོག ༡༠ །ཉེས་སྤྱོད་སྡོམ་པའི་ཚུལ་ཁྲིམས་རྣམ་པར་དག །ཕར་ཕྱིན་དྲུག་ལྡན་དགེ་ཆོས་ཡོངས་སུ་སྡུད། །བསྡུ་དངོས་གཞི་ཡི་གཞན་ཕན་སྒྲུབ་པ་ཡི། །འཇུག་པའི་བསླབ་བྱ་མཐའ་རུ་ཕྱིན་པར་ཤོག༡༡ །ཤེས་རབ་མཚོན་ཆས་བདག་རྟོག་རྩ་བ་བཅད། །སྙིང་རྗེའི་དབྱངས་ཀྱིས་ཞི་བདེའི་གཉིད་ལས་སློང༌། །ལམ་ལྔ་ས་བཅུའི་ཐེམ་སྐས་ལ་འཛེག་ནས། །མགོན་པོ་ཁྱོད་དང་མཚུངས་པར་བྱིན་གྱིས་རློབས། ༡༢ །ཕྱི་སྣོད་འཇིག་རྟེན་དཔལ་གྱི་འབྱོར་པས་བརྒྱན། །ནང་བཅུད་འགྲོ་ཀུན་ཐེག་ཆེན་ཆོས་ལ་སྤྱོད། །བསྟན་པའི་སྙིང་པོ་ཕྱོགས་མཐའ་ཀུན་ཏུ་རྒྱས། །བཀྲ་ཤིས་དཔལ་གྱི་ཀུན་ཏུ་ཁྱབ་གྱུར་ཅིག །༡༣
༄༅། །ན་མོ་གུ་རུ་བཛྲ་པཱ་ཎི་ཡེ། བདུད་བཅོམ་ཡོན་ཏན་ཀུན་ལྡན་དཔའ་རྣམས་ཀྱི། །བྱིན་མཐུ་ནུས་སྟོབས་གཅིག་ཏུ་བསྡུས་པའི་འཕྲུལ། །རབ་འཇིགས་དྲག་གཏུམ་ཁྲོ་བོའི་སྐུར་སྟོན་པ། །ཕྱག་ན་རྡོ་རྗེ་འཆང་བ་དེ་ལ་འདུད། ༡ །རབ་བརྗིད་ཨིནྡྲ་ནི་ལའི་ལྷུན་པོ་ལ། །དུས་མཐའི་ཞུགས་ཀྱིས་དཀྲིགས་པས་མི་མཚོན་པའི། །སྒེག་པ་དཔའ་བརྗིད་འཇིགས་རུང་བཟོད་དཀའི་སྐུ། །བཅོམ་ལྡན་ལག་ན་རྡོ་རྗེ་དེ་ལ་འདུད། ༢།རྒོད་དང་གཤེ་དང་རྔམ་པའི་གད་མོ་ཡིས། །ལོག་འདྲེན་གདུག་པའི་ཚོགས་རྣམས་སྔངས་མཛད་ཅིང༌། །ཟབ་རྒྱས་གསང་སྔགས་ཆོས་འཁོར་རྒྱུན་ཆགས་བསྐོར། །དཔའ་བོ་གསང་འཛིན་མགོན་པོ་དེ་ལ་འདུད། ༣།གཟུང་འཛིན་གཉིས་སྣང་འཁྲུལ་པའི་བག་ཆགས་ཀུན། །མཉམ་ཉིད་བདེ་ཆེན་ཀློང་དུ་ཐིམ་པའི་རྩལ། །སྙིང་རྗེ་རྔམ་དང་ཞི་བའི་ཚུལ་སྟོན་པ། །མགོན་པོ་མཐུ་སྟོབས་བདག་པོ་དེ་ལ་འདུད། ༤།མི་ཡི་སེང་གེ་དུས་གསུམ་གཤེགས་རྣམས་ཀྱི། །བྲལ་ཐོབ་སྨིན་པའི་ཡོན་ཏན་གང་མཆིས་པ། །དཔལ་ཆེན་ཁྲོ་རྒྱལ་མཆོག་གི་སྐུུ་ལ་རྫོགས། །སེམས་དཔའ་གསང་བའི་བདག་པོ་དེ་ལ་འདུད། ༥།གསང་སྔགས་རིག་མཆོག་གཟུངས་དང་སྙིང་པོ་རྣམས། །ཁྲག་འཐུང་རྡོ་རྗེ་འཛིན་པ་ཁྱོད་ལས་བྱུང༌། །དེས་ན་བསམ་གྱིས་མི་ཁྱབ་ཕྲིན་ལས་བདག །རྒྱལ་སྲས་རྡོ་རྗེ་གཏུམ་པོ་དེ་ལ་འདུད། ༦།གང་གིས་མཚན་ཙམ་འཛིན་པའི་གཟི་བརྗིད་ཀྱིས༑ ༑བྱང་ཆུབ་སྒྲུབ་པའི་བར་ཆད་ཀུན་སེལ་ཞིང༌། །མཆོག་ཐུན་དངོས་སྩོལ་བཛྲ་པཱའ་ཎི་ཆེས༑ ༑ཚེ་རབས་ཕྲེང་བར་མི་འབྲལ་རྗེས་འཛིན་མཛོད། ༧།གཞི་དབང་བདེ་གཤེགས་སྙིང་པོའི་ས་བོན་ཆེ། །ལམ་དབང་རྟེན་འབྲེལ་ཟབ་མོས་མཚམས་སྦྱར་ཞིང༌། །དམ་ཚིག་རྣམ་པར་དག་པས་གྲོགས་བྱས་ནས། །འབྲས་དབང་འོད་ཟེར་ཆེན་པོ་མངོན་བྱེད་ཤོག༨།ཡུལ་གསུམ་གྱད་དུ་གྱུར་པའི་བསྐྱེད་རིམ་གྱིས། །ཐ་མལ་སྣང་ཞེན་བག་ཆགས་ཀུན་བྱང་ནས༑ ༑བསོད་ནམས་ཚོགས་མཆོག་རྫོགས་པའི་དགེ་མཚན་ལས། །གཟུགས་ཀྱི་སྐུ་མཆོག་མངོན་དུ་བྱེད་པར་ཤོག༩།རྩ་རླུང་ཐིག་ལེ་ནམ་མཁའི་འཁོར་ལོ་ཐིམ། །དབྱིངས་རིག་ཟུང་འཇུག་བསྒོམ་པ་ཚད་དུ་འཁྱོལ། །ཡེ་ཤེས་ཚོགས་རྫོགས་ཆོས་ཀྱི་སྐུ་འགྲུབ་ནས། །གཟུགས་སྐུ་གཉིས་ཀྱི་འགྲོ་དོན་མཐར་རྒྱས་ཤོག ༡༠།སྔ་འགྱུར་ཡོ་ག་སྡེ་གསུམ་རིང་ལུགས་ཆེ། །སྲིད་མཐའི་བར་དུ་ཡར་ཟླ་ལྟར་རྒྱས་ཤིང༌། །དེ་འཛིན་བྱེད་པའི་མཆོད་གནས་སྡཻ་གཉིས་ཀྱང༌། །ཐུགས་མཐུན་ཁྲིམས་གཙང་བཤད་སྒྲུབ་མཐར་ཕྱིན་ཤོག ༡༡ །མ་གྱུར་སྐྱེ་བཞིའི་བསྡུས་པའི་ཡིད་ཅན་ཀུན། །མ་རིག་གཟུང་འཛིན་གཉིད་མཐུག་ལས་སངས་པས༑ ༑མ་དག་རིགས་དྲུག་སྐྱེ་སྒོ་ཀུན་བཅད་ནས། །མ་ལུས་ཕྱམས་ཅིག་གདོད་མའི་མགོན་ཐོབ་ཤོག༡༢།རིག་འཛིན་རྩ་བརྒྱུད་བླ་མའི་བྱིན་རླབས་དང༌། །ཡི་དམ་རྒྱུད་སྡེ་བཞི་ཡི་བདེན་པའི་སྟོབས། །མཁའ་འགྲོ་ཆོས་སྐྱོང་རྣམས་ཀྱི་ནུས་མཐུ་ཡིས། །ཇི་ལྟར་སྨོན་པ་དེ་བཞིན་འགྲུབ་གྱུར་ཅིག ༡༣ །མངྒལཾ།། །།
༄༅། །འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །
གང་གི་མཛེས་སྐུ་ལྟ་བས་མི་ངོམས་མཚན་དཔེའི་འོད་རིས་བྱེ་བས་འཁྱུད། །གསུང་གསང་ཡིད་འོང་ཡན་ལག་དྲུག་ཅུའི་དབྱངས་ལྡན་འགྲོ་བློའི་རྗེས་སུ་འགྲོ། །མཁྱེན་བརྩེའི་ཡོན་ཏན་ཤིན་ཏུ་རྒྱ་ཆེན་ཕུལ་བྱུང་ཕྲིན་ལས་ཟབ་མོ་ཡིས། །མ་ལུས་འགྲོ་ཀུན་ཡོངས་སྒྲོལ་རྒྱལ་ཀུན་ཡབ་གྱུར་འཇམ་པའི་དབྱངས་ལ་འདུད། །གང་གི་ཡིད་ལ་ལན་གཅིག་ཤར་བས་ཀྱང༌། །ཉིས་བརྒྱའི་འབྱུང་གནས་ཀུན་རྨོངས་ཕྲ་རྒྱས་དཔུང༌། །གཅིག་ཆར་འཇོམས་མཛད་འཕགས་མ་དབྱངས་ཀྱི་རྒྱལ། །བདག་ཡིད་དད་པའི་པདྨོར་རྟག་རོལ་མཛོད། །རྒྱལ་ཀུན་འདུས་ཞལ་ཡེ་ཤེས་སྒྱུ་མའི་འཕྲུལ། །དྲན་པ་ཙམ་གྱིས་མཆོག་ཐུན་འདོད་དགུའི་དཔལ། །སྟེར་མཛད་བླ་མ་མཆོག་དང་ལྷག་པའི་ལྷས། །བྱང་ཆུབ་བར་དུ་འབྲལ་མེད་རྗེས་འཛིན་མཛོད། །གང་མཚན་དྲན་པས་སྲིད་ཞིའི་རྒུད་པའི་དཔལ། །རབ་གཞིལ་ཚེ་དཔལ་ཆོས་འབྱོར་འདོད་དགུའི་ཆར། །བསྐྱིལ་མཛད་རྩ་གསུམ་ཆོས་སྲུང་ནོར་ལྷའི་ཚོགས། །གུས་པས་བརྟེན་ནོ་རྟག་ཏུ་གྲོགས་མཛོད་ཅིག །བཀྲ་ཤིས་གང་ཞིག་སྡེ་བཞིའི་ཡལ་འདབ་རྩེར། །བཀྲ་ཤིས་གྲུབ་གཉིས་ཕན་བདེའི་འབྲས་མང་པོས། །བཀྲ་ཤིས་ས་གསུམ་དགའ་བའི་དཔལ་སྐྱེད་ནས། །བཀྲ་ཤིས་མི་ནུབ་བསྟན་པ་དར་རྒྱས་ཤོག །སརྦ་དཱ་ཀ་ལྱཱ་ཎཾ་བྷ་ཝ་ཏུ།
༄༅། །ཨོཾ་སྭསྟི། ཀ་མ་ལ་ལྟར་ཡིད་འོང་མཛེས་པའི་སྐུ། །ཁ་བ་དུང་ལྟར་རྣམ་དཀར་དྲི་མེད་འོད། །ག་བུར་འཛིན་ལྟར་སྲིད་འགྲོའི་གདུང་སེལ་བའི། །ང་ཡི་བླ་མ་འཇམ་དཔལ་དཔའ་བོར་འདུད། །ཅ་ག་རིན་ཆེན་བྱེ་བས་བརྒྱན་པའི་སྐུ། །ཆ་ཤས་ཡོངས་རྫོགས་བརྒྱད་གཉིས་ལང་ཚོ་ཅན། །ཇ་བཟང་འཇོ་འདྲའི་ཐུགས་རྗེ་ཚད་མེད་པས། །ཉ་རྒྱས་ཟླ་ལྟའི་བློ་གྲོས་སྟེར་ལ་འདུད། །ཏཱ་མིང་ཡུལ་དབུས་རི་བོ་དེ་ཤན་སོགས། །ཐ་དད་ཞིང་དུ་ངོ་མཚར་བཀོད་པ་བརྒྱས། །ད་ཕྲུག་ལྟ་བུའི་སྐྱབས་བྲལ་ཉམ་ཐག་འགྲོ། །ན་མར་ཐར་གྲོལ་ལམ་ལ་འགོད་དེར་འདུད། །པ་སངས་ལྟར་དཀར་ལྷག་པའི་བསམ་པ་དང༌། །ཕ་རོལ་ཕྱིན་བཅུའི་ལུས་སྟོབས་ཆེར་རྒྱས་པས། །བ་གླང་ལྟ་བུའི་རྨོངས་ཆེན་འགྲོ་རྣམས་ཀྱི། །མ་རིག་མུན་ཚོགས་བཅིལ་ནུས་བྱིན་རླབས་སྩོལ། །ཙ་ཏུལ་བསྡུ་དངོས་ཕྲིན་ལས་རྨད་པོ་ཆེ། །ཚ་ཟེར་བརྒྱ་བའི་འཇུག་པ་ཡོལ་མེད་པས། །ཛ་ལང་ཕས་རྒོལ་བ་མོའིདཔུང་བཅོམ་ནས། །ཝ་ལེར་ཕན་བདེའི་འདབ་སྟོང་བཞད་པར་མཛོད། །ཞྭ་མོ་དམར་སེར་གྲུབ་མཐའི་ཆགས་སྡང་དང༌༑ ༑ཟ་མ་ལྟོ་འཚོལ་འདིར་སྣང་ཞེན་པའི་ལས། །འ་འུར་ཆོས་འགལ་སྤྱོད་པས་མི་བརྫི་བར༑ ༑ཡ་མཚན་ཐོས་བསམ་བསྒོམ་ལ་འཇུག་པར་ཤོག །ར་མ་ཎ་ལྟར་བརྩོན་པའི་གོ་བསྒོས་ཏེ། །ལ་ལ་ཙམ་མིན་སྒྲུབ་བརྒྱུད་ཤིང་རྟ་བརྒྱད། །ཤ་སྟག་ཐུབ་བསྟན་སྙིང་པོར་ངེས་རྙེད་པས། །ས་ཆེན་འཇིག་རྟེན་ཀུན་ཏུ་སྤེལ་ནུས་ཤོག །ཧ་ཅང་ཐ་སྙད་ཚིག་ལ་འཆེལ་མིན་པར༑ ༑དབེན་གསུམ་བདུད་རྩིའི་རོ་ལ་མཉམ་བཞག་པས། །ཨ་ཡིག་སྐྱེ་མེད་དོན་གྱི་འཇམ་པའི་དཔལ། །མངོན་གྱུར་ཚེ་འདིར་གྲོལ་བའི་བཀྲ་ཤིས་ཤོག །ཅེས་པའང་པདྨ་བི་ཛས་བྲིས་པ་དགེ།
༄༅། །ཀེ་ལ་ཤ་ལྟར་རྣམ་པར་དག་པའི་སྐུ། །ཁུ་བྱུག་དབྱངས་ལྟར་ཡིད་འོད་སྙན་པའི་གསུང༌༑ ༑གེ་སར་ལས་འཁྲུངས་དུས་གསུམ་རྒྱལ་བའི་ཐུགས། །ངོ་མཚར་རྨད་བྱུང་མཚོ་སྐྱེས་བླ་མར་འདུད། །ཅི་ལ་ཐུགས་ཀྱང་མགོན་ཁྱོད་མི་སྤང་ན། །ཆུ་བོའི་རྒྱུན་བཞིན་ཕྲིན་ལས་འཛད་མེད་པས། །རེ་ཞིག་མ་ཡིན་ད་ལྟ་འདི་ཉིད་དུ། །ཉོ་ཚོང་ལེགས་བཞིན་ཡོན་ཏན་གོང་དུ་སྤེལ། །ཏེ་ལོའི་མདུན་སར་དཔལ་ལྡན་ནཱ་རོ་བཞིན། །ཐུ་བོའི་སྲས་ཀྱི་དྭངས་མར་ལེགས་སྐྱོང་བས། །དེ་བཞིན་ཉིད་དབྱིངས་དགོངས་ཀློང་མངོན་གྱུར་ནས། །ན་རྒ་འཆི་བས་མི་འཇིགས་དངོས་གྲུབ་བྱིན། །པི་ཝང་གདངས་ལྟར་སྙན་པའི་ང་རོ་ཡིས། །ཕུ་བོ་རིག་འཛིན་བྱེ་བའི་དགོངས་ཉམས་ཕུལ། །བཻཌཱུར་ལྟར་དག་མན་ངག་ཟབ་མོ་ཡིས། །མ་རྣམས་གཏན་བདེར་འགོད་པའི་ནུས་པ་སྩོལ། །ཙི་ནའི་ཡུལ་སོགས་མཐའ་འཁོབ་སྐྱེས་པའི་འགྲོ། །ཚེ་རབས་ལས་འབྲས་མི་བསླུར་ངེས་རྙེད་པས། །ཛེ་ཏའི་ཚལ་བཞུགས་རྒྱལ་བའི་རྗེས་ཞུགས་ནས། །ཝ་ཆུའི་རྒྱུན་ལྟར་དགེ་ལ་སྦྱོར་ནུས་མཛོད། །ཞི་བ་ལྷ་ཡི་མཁྱེན་དཔྱོད་པདྨ་ཆེའི། །ཟེ་འབྲུ་ལས་ཐོན་བསླབ་སྤྱོད་བདུད་རྩི་ཡིས། །འུ་ཅག་རང་དོན་ཡིད་བྱེད་དུག་གཞིལ་ནས། །ཡ་མཚན་བདག་བས་གཞན་གཅེས་བློ་འབྱོང་ཤོག །རི་ཁྲོད་དབེན་པར་འཆི་བ་སྙིང་ཞུགས་པས། །ལེ་ལོའི་དགྲ་ཡིས་མི་བརྫི་སྙིང་སྟོབས་ཆེས། །ཤ་རུས་ཞིག་པར་སྒྲུབ་པའི་རྒྱལ་མཚན་བརྟན། །ས་ལམ་ཡོན་ཏན་རྒྱུད་ལ་མཛའ་གྱུར་ཅིག །ཧེ་རུ་ཀ་དཔལ་དཀྱིལ་འཁོར་འཁོར་ལོའི་གཙོ། །ཨོ་རྒྱན་མཁན་པོའི་ཞབས་དྲུང་སྐྱེས་ནས་ཀྱང༌། །ངེས་གསང་རྡོ་རྗེ་རྩེ་མོའི་གསེང་ལམ་ནས། །སྐུ་ལྔ་ལྷུན་རྫོགས་ཆོས་ཀྱི་རྒྱལ་པོར་ཤོག །ཅེས་པའང་པདྨ་བི་ཛས་ཐོལ་བྱུང་དུ་གསོལ་བ་བཏབ་པ་དགེ།
༄༅། །ཀ་དག་སྤྲོས་མཚན་ཀུན་བྲལ་ཆོས་སྐུའི་རྩལ། །ཁ་སྦྱོར་བདུན་ལྡན་ལོངས་སྤྱོད་རྫོགས་སྐུའི་འཕྲུལ། །ག་བུར་འཛིན་གཟུགས་ཆུ་སྣོད་ལ་ཤར་བཞིན། །ང་ཅག་འགྲོ་ངོར་སྤྲུལ་སྐུ་པདྨ་འབྱུང༌། །ཅ་ཅོ་གདུང་ཤུགས་དྲག་པོས་ཁྱོད་འབོད་ཅིང༌། ཆ་ལུགས་རྣམ་འགྱུར་གསང་གསུམ་ཡོན་ཏན་རྣམས། །ཇ་ཡུན་ཙམ་ཡང་མི་བསྙེལ་དྲན་བྱེད་ན། །ཉ་རྒྱས་ཟླ་ལྟའི་ཞལ་བཟང་མྱུར་སྟན་མཛོད། །ཏ་ཐཱ་ག་ཏས་ཡང་ཡང་ཆེས་བསྔགས་པའི། །ཐ་སྙད་ཙམ་མིན་ངེས་གསང་བསྟན་པའི་བདག །ད་ལྟ་གདུལ་དཀའ་སྲིན་པོའི་ཁ་གནོན་དུ། །ན་རྒ་འཆི་བྲལ་འཕོ་ཆེན་སྐུ་རུ་བཞུགས། །པ་པམ་ཁུར་གྱིས་ནོན་པའི་ལུས་ཅན་འགྲོས། །ཕ་རོལ་གཤིན་རྗེའི་མདུན་སར་ཉམས་ཉེའི་ཚེ། །བ་ཡི་བེའུ་སྐྱོང་བཞིན་ཐུགས་བརྩེ་བས། །མ་ལུས་བདེ་ལྡན་པདྨ་འོད་དུ་འདྲེན༑ ༑ཙ་རི་ཏྲ་སོགས་གནས་ཆེན་བྱིན་གྱིས་རླབས། །ཚ་ངར་ལྕེ་འབབས་དང་མཚུངས་མཐུ་བྱིན་གྱིས། །ཛ་ལང་གདུག་པའི་འོད་ཀྱི་ལྷ་སྲིན་རྣམས། །ཝ་སྐྱེས་བཞིན་དུ་ཞུམ་བྱས་དམ་ལ་བཏགས། །ཞྭ་མོའི་ཏོག་བཞིན་སྤྱི་བོར་རྟག་མཆོད་ནས། །ཟ་མ་ཙམ་ལ་མི་བསྙེལ་གསོལ་འདེབས་ན། །འ་འུར་གློ་བུར་ལྷགས་པའི་གདོན་ཚོགས་དང༌། །ཡ་མ་རཱ་ཛའི་གཡུལ་ངོ་བཟློག་པར་མཛོད། །ར་བ་གངས་རིས་མཛེས་པའི་འགྲོ་བ་ཀུན། །ལ་འུར་འཇོམས་མཛད་མ་རུངས་གཏུམ་པོ་ཆེ། །ཤ་ཟ་སྲིན་པོའི་ཚོགས་ཀྱི་རྗེར་གྱུར་པའི། །ས་བཅུའི་དབང་ཕྱུགས་ཁྱེད་ལ་མི་དད་སུ། །ཧ་ཅང་མི་ཕྱེད་སྙིང་ནས་གསོལ་འདེབས་ན། །ཨ་ཏི་ཡོ་གའི་ལྟ་དགོངས་རྩལ་རྫོགས་ནས། །ལུས་ཅན་འགྲོ་ཀུན་སྲིད་པའི་ཆུ་གཏེར་ལས། །སྒྲོལ་བྱེད་དེད་དཔོན་མཆོག་ཏུ་བྱིན་གྱིས་རློབས། །
༄༅། །ཀ་དག་ལྷུན་འགྲུབ་ཟུང་འབྲེལ་ངེས་པའི་ལུང༌། །ཁ་བ་ཅན་ལྗོངས་གསལ་མཛད་ཤིང་རྟ་མཆོག །ག་ནས་བསམ་ཡང་ཀུན་ཏུ་བཟང་པོ་དངོས། །ང་ཡི་བླ་མ་དྲི་མེད་བཤེས་གཉེན་རྒྱལ༑ ༑ཅ་ཅོའི་འཁྲུལ་སྤངས་བདེན་གསུང་རྡོ་རྗེའི་ཚིག །ཆ་ཙམ་གྱིས་ཀྱང་སྲིད་རྩ་འཁྲུལ་པའི་དཔུང༌༑ ༑ཇ་ཡུན་ཙམ་ལའང་མི་གནས་མཐར་མཛད་སོགས། །ཉ་རྒྱས་ཟླ་ལྟའི་ཡོན་ཏན་ཆ་རྫོགས་རྨད། །ཏ་ཐཱ་ག་ཏའི་བསྟན་བཅུད་རྫོགས་ཆེན་ལས། །ཐ་ཚིག་བཙན་པོའི་ལུང་གིས་ཆེར་བསྔགས་པས། །ད་ལྟའི་དུས་ཀྱང་འཕོ་ཆེན་རྡོ་རྗེའི་སྐུར། །ན་རྒ་འཆི་བྲལ་རྒྱལ་ཀུན་ཕྲིན་ལས་འཛིན༑ ༑པ་སངས་ལྟར་དཀར་ཐུགས་བརྩེ་རྨད་པོ་ཆེས། །ཕ་མས་བུ་ཚ་བརྩེ་གདུང་སྐྱོང་བ་བཞིན༑ ༑བ་གླང་སྤྱོད་སོགས་གླིང་བཞིར་རྒྱུ་བའི་འགྲོ། །མ་ལུས་སྲིད་པའི་དུཿཁ་སེལ་མཛད་བསྔགས༑ ༑ཙ་ཏུར་ཕྲིན་ལས་ཟབ་མོའི་འཇུག་པ་ཡིས། །ཚ་གྲང་དམྱལ་བའི་གནས་སོགས་ཉམ་ཐག་འགྲོ། ཛ་ཡའི་གོ་འཕང་མཆོག་ལ་སྦྱོར་མཛད་པ། །ཝ་གཱི་ཤྭ་ར་མཆོག་ཁྱོད་དུས་འདིར་དྲན། །ཞྭ་མོའི་ཏོག་ལྟར་མགོན་ཁྱོད་སྤྱི་བོ་རུ། །ཟ་མ་ཙམ་ཡང་མི་བསྙེལ་མཆོད་བྱེད་ན༑ ༑འ་འུར་མཆོག་བྱིན་ཉིན་བྱེད་འབར་བའི་གཟིས། །ཡ་མཚན་རྟོགས་པའི་པད་ཚལ་བཞད་པར་མཛོད། །ར་བ་བརྒལ་དཀའ་སྲིད་པའི་གྲོང་གནས་འགྲོ། །ལ་འུར་འགྲོ་མགོན་མཆོག་གིས་རྗེས་བཟུང་བས། །ཤ་ཁྲག་གདོས་ལུས་དྭངས་མའི་སྐུར་སྨིན་ཏེ། །ས་མཆོག་མཐར་ཕྱིན་མཆོག་དང་མཚུངས་པར་ཤོག །ཧ་ཅང་གཅམ་བུ་མིན་པའི་གདུང་དབྱངས་ཀྱིས། །ཨ་ཏྀའི་བསྟན་བདག་བསྔགས་པའི་བསོད་ནམས་འབྲས། །དུང་དང་པད་རྩ་རྗེས་འགྲོ་ཆེས་དཀར་བས༑ ༑ངེས་གསང་བསྟན་པའི་རྒྱལ་མཚན་བསྒྲེངས་གྱུར་ཅིག །དགེའོ། །དགེའོ། །དགེའོ།།
༄༅། །ཀ་མ་ལ་ལྟར་ཉེས་སྐྱོན་དྲི་མས་དབེན། །ཁ་བ་ཅན་ལྗོངས་མཛེས་པའི་རྒྱན་གཅིག་པུ༑ ༑ག་བུར་འཛིན་བཞིན་ཀུན་གྱིས་བསྔགས་འོས་པའི། །ང་ཡི་བླ་མ་རོང་ཟོམ་ཆོས་བཟང་མཁྱེན༑ ༑ཅ་ཅོའི་ཚིག་གིས་བསྐལ་པར་བརྗོད་བྱས་ཀྱང༌། །ཆ་ཙམ་མི་དཔོག་ཡོན་ཏན་མཐའ་ཡས་མགོན། །ཇ་རིལ་མགོ་བོའི་རྒྱན་དུ་རྟག་མཆོད་ན། །ཉ་རྒྱས་ཟླ་ལྟའི་བློ་གྲོས་སྣང་སྟེར་མཛོད། །ཏ་ཐཱ་ག་ཏའི་ལེགས་གསུངས་ཀུན་གཟིགས་པའི། །ཐ་སྙད་ཙམ་མིན་དོན་གྱི་པཎྜི་ཏ། །ད་ལྟའི་དུས་ཀྱང་གྲགས་པའི་ཕུང་པོ་ནི། །ནཱ་ག་རྫུ་ནའི་རྗེས་སུ་རྐང་པ་འཇོག །པ་སངས་ལྟར་དཀར་དྲི་བྲལ་ལེགས་བཤད་ཀྱིས། །ཕ་རོལ་རྒོལ་ངན་རྟོག་གེ་དྲེགས་ལྡན་རྣམས། །བ་གླང་གཞོན་ནུའི་གོ་སར་བཀོད་ནས་སླར། །མ་རྟོགས་འཁྲུལ་པའི་དྲི་མ་སེལ་མཛད་བསྔགས། །ཙ་ཏུར་ལས་ཆེན་གྲུབ་བརྒྱད་མཐར་ཕྱིན་པས། །ཚ་ངར་ལྕེ་འབབས་དང་མཚུངས་རིག་སྔགས་མེས། །ཛ་ལང་གདུག་པའི་དཔུང་ཚོགས་བཅོམ་ནས་སླར༑ ༑ཝ་ལེར་ཐུགས་བརྩེའི་གཟིགས་པས་རྗེས་འཛིན་མཚར། །ཞ་རེངས་འཁུམས་དང་དབྱེ་བསྐྲད་གཟིར་སོགས་ཀྱིས། །ཟ་མ་ཙམ་ལ་ཉམས་པ་ཚར་གཅོད་དང༌། །འ་འུར་གསོ་སོགས་རྨད་བྱུང་རྫུ་འཕྲུལ་ཅན། །ཡ་མཚན་མཆོག་མངའ་མགོན་ཁྱོད་སྙིང་ནས་དྲན། །རྭ་ལྟར་གྱོང་བའི་བདག་བློའི་རྨོངས་པའི་མུན། །ལ་མོར་མཆོག་བྱིན་སྣང་བས་རབ་བསལ་ནས༑ ༑ཤ་ཁྲག་གདོས་བཅས་ལུས་འདི་བོར་མ་ཐག །ས་མཆོག་མཐར་ཕྱིན་ཁྱོད་དྲུང་སྐྱེ་བར་སྨོན། །ཧ་ལ་ལྟ་བུའི་ལོག་འཚོར་མི་གཡེང་བར། །ཨ་ཏིའི་རྣལ་འབྱོར་སྙིང་པོར་དྲིལ་བ་ཡིས། །ཐ་མལ་གཟུང་འཛིན་འཁྲུལ་པ་དབྱིངས་སངས་ནས། །གདོད་མའི་རྒྱལ་ས་སྙོགས་པའི་བྱིན་རླབས་སྩོལ། །ཐོས་བསམ་བསྒོམ་པའི་སྤྲིན་ཆེན་ལྷུན་འཐུག་ལས། །འཆད་རྩོད་རྩོམ་གསུམ་ཆར་གྱི་རྒྱུན་བཟང་པོས། །ངེས་གསང་བསྟན་པའི་ལོ་ཏོག་རྒྱས་མཛད་པ། །ཀུན་མཁྱེན་མཆོག་དང་རྣམ་ཐར་མཚུངས་གྱུར་ཅིག 	།དགེའོ། །དགེའོ། །དགེའོ།།
༄༅། །ཀུན་མཁྱེན་ཆོས་རྗེའི་རྣམ་ཐར་ཉུང་ངུའི་ངག་གི་བརྗོད་པ་མོས་གུས་འདྲེན་པའི་ཤིང་རྟ་ཞེས་བྱ་བ་བཞུགས།
༄༅། །ན་མོ་གུ་རུ་ཤཱི་ལ་མ་ཏི་ཡེ། དཔལ་ལྡན་ཚོགས་གཉིས་ཟླ་བའི་མ་མ་ལས་འཐོན་མཆོག་གི་སྤྲུལ་པའི་སྐུ། །ཕུལ་བྱུང་མཁྱེན་པའི་ཆ་རྫོགས་བརྩེ་ཆེན་ཐུགས་རྗེའི་སྣང་བ་འབུམ་ཕྲག་གིས། །འགྲོ་བློའི་མ་རིག་མིག་{སྨིག}བུ་ཀུན་བསལ་ཐར་གྲོལ་པད་ཚལ་རྒྱས་མཛད་པའི། །ཀུན་མཁྱེན་དྲི་མེད་འོད་ཟེར་སྣང་བའི་མུ་ཁྱུད་གནས་ལྔའི་རྩེར་མོར་མཆོད། །སྔོན་དུས་གྲངས་མེད་གསུམ་དུ་བསོད་ནམས་ཡེ་ཤེས་ཚོགས་གཉིས་མཐར་ཕྱིན་པའི། །སྟོན་མཆོག་ལྷ་མའི་བླ་མ་དོན་ཀུན་གྲུབ་པས་རྨད་བྱུང་གཟིགས་པ་ལྔས། །རབ་དཀར་སྤྲིན་གྱི་དུམ་བུའི་ཟོལ་གྱིས་ཤཱཀྱའི་གདུང་ལ་གསོས་ཐེབས་ནས། །ལུམྦིའི་ཚལ་དུ་མངོན་བལྟམས་ལྷ་ཀླུ་འཇིག་རྟེན་སྐྱོང་བས་མཆོད་པ་བཞིན། །གཟོད་ནས་ཡེ་གྲོལ་ཀུན་བཟང་ཆོས་སྐུའི་རྒྱལ་སར་མངའ་དབང་འབྱོར་ཟིན་ནས། །རྣམ་མང་འགྲོ་བ་འདུལ་སླད་མཆོག་གི་སྤྲུལ་སྐུ་འཛམ་གླིང་རྒྱན་གྱུར་ཆེ། །ངན་ལམ་རིགས་འཁྲུངས་གསང་སྔགས་འཆང་བ་སློབ་དཔོན་བསྟན་པ་སྲུང་བ་དང༌། །འབྲོང་བཟའ་བསོད་ནམས་རྒྱན་མཁར་འོད་སྟོང་མིག་མཛེས་གདོང་ལྔའི་རྣམ་པས་ཞུགས། །ས་སྤྲེལ་དབོ་ཟླའི་ཚེས་བརྒྱད་གྲྭ་ནང་སྟོད་གྲོང་མཛེས་སྐུ་མངོན་སྣང་ཚེ། །རེ་མ་ཏི་ཡི་མངོན་སུམ་གཟུགས་བསྟན་ཕྱག་ཏུ་བླངས་ནས་བསྲུང་ངོ་ཞེས༑ ༑རྣམ་ཀུན་གཡེལ་བར་མེད་པར་མེལ་ཚེ་ཞབས་ཏོག་སྒྲུབ་གྱུར་ངོ་མཚར་རྨད། །ཟས་གཙང་སྲས་པོས་གཞོན་ནུ་ཉིད་ནས་རིག་བྱེད་མ་ལུས་མཁྱེན་མཛད་ཅིང༌། །ཁབ་ནས་མངོན་གཤེགས་རྣམ་དག་དྲུང་དུ་རབ་བྱུང་ལོ་དྲུག་དཀའ་སྤྱད་མཐར། །རྡོ་རྗེ་གདན་དུ་མཉམ་བཞག་བདུད་བཅོམ་བྱང་ཆུབ་བརྙེས་པའི་ཚུལ་བསྟན་ནས། །རིམ་གསུམ་ཆོས་ཀྱི་འཁོར་ལོས་གདུལ་གྱུར་འགྲོ་བའི་ཁ་ལོ་གྱེན་བསྒྱུར་ལྟར། །མི་མཆོག་འདི་ཡང་སྐྱེས་ཙམ་ཉིད་ནས་དད་དང་སྙིང་རྗེ་བློ་གྲོས་རྒྱས། །དགུང་གྲངས་ལྔ་ནས་འབྲི་ཀློག་མཐར་ཕྱིན་བདུན་ནས་ཡབ་གཅིག་སྔགས་འཆང་ལས། །བདེ་འདུས་རྟ་ཕག་གུ་རུ་ཞི་དྲག་ཕྲིན་གཞུང་སྨན་རྩིས་ལ་སོགས་གསན། །དགུ་ལ་ཤེར་ཕྱིན་ཉི་ཁྲི་བརྒྱད་སྟོང་ཚིག་དོན་མ་ལུས་ཐུགས་ལ་བྱོན༑ ༑བཅུ་གཉིས་བཞེས་ཚེ་རྡོ་རྗེ་གདན་མཚུངས་དཔལ་གྱི་བསམ་ཡས་ཆོས་གྲྭ་རུ། །བསམ་འགྲུབ་རིན་ཆེན་ཀུན་དགའ་འོད་ཟེར་མཁན་སློབ་སྤྱན་སྔར་རབ་ཏུ་བྱུང༌། །ཚུལ༷་ཁྲིམ༷ས་རྣམ་དག་གསེར་གྱི་པདྨོ་བློ༵་གྲོ༷ས་གེ་སར་མཛེས་ལྡན་པའི། །གྲགས་པའི་འོད་ཟེར་ཀུན་ཏུ་འབར་བ་ཐུབ་བསྟན་མཛེས་པའི་རྒྱན་དུ་གྱུར། །བཀྲས་རིན་པ་ལས་ལམ་འབྲས་ཆོས་དྲུག་ཕྱག་རྡོར་འཁོར་ཆེན་དབང་གདམས་དང༌། །དབང་ཡེ་པ་ལས་དུས་འཁོར་གསར་རྒྱུད་ལ་སོགས་སློབ་དཔོན་ཟ་ལུང་ལས། །མཚལ་སྐོར་རྒོད་ཚང་ལམ་ཁྲིད་ཞི་བྱེད་སྐོར་གསུམ་མ་གཅིག་གཅོད་ཡུལ་གསན། །བཅུ་དྲུག་བཞེས་ཚེ་གངས་ལྗོངས་རིག་པའི་འབྱུང་གནས་གསང་ཕུའི་ཆོས་གྲྭར་བྱོན། །འཇམ་དཔལ་མགོན་པོ་ཆོས་དཔལ་རྒྱལ་མཚན་ཆོས་གྲགས་གཉིས་པ་གཞོན་རིན་ལས། །ལོ་དྲུག་བྱམས་ཆོས་ཚད་མ་ལ་སོགས་གསན་པས་མཁས་པའི་གྲགས་པས་ཁྱབ། །མི་གཡོ་བ་དང་ཕག་མོ་དཀར་མོས་རྗེས་བཟུང་ཞལ་གཟིགས་གསུང་ཐོས་ཤིང༌། །སྒྲ་དབྱངས་ལྷ་མོའི་ཕྱག་གི་མཐིལ་བཞག་རི་གླིང་མཚོར་བཅས་ཞག་བདུན་གཟིགས། །ལོངས་སྤྱོད་འཁོར་ལོའི་རྩ་མདུད་ཡོངས་གྲོལ་ཆགས་ཐོགས་བྲལ་བའི་མཁྱེན་པ་རྒྱས། །དཔང་ལོ་ཆེན་ལས་ཚད་མ་སྡེ་བདུན་ཤེར་ཕྱིན་རྒྱས་འགྲེལ་སྙན་ངག་དང༌༑ ༑སློབ་དཔོན་གཞོན་ནུ་དོན་གྲུབ་མཆོག་ལས་རྙིང་རྒྱུད་མདོ་སྒྱུ་སེམས་ཕྱོགས་གསན། །གཞོན་ནུ་རྒྱལ་ལས་བཀའ་འཁོར་རྣམ་གསུམ་འགྲེལ་གཞུང་ཡན་ལག་དང་བཅས་སོགས། །གཞན་ཡང་རྒྱལ་དབང་རང་བྱུང་རྡོ་རྗེ་ས་སྐྱ་བདག་ཉིད་ཆེན་པོ་སོགས། །རིས་མེད་མཁས་གྲུབ་བཅུ་ཕྲག་གསུམ་ལྷག་བསྟེན་ནས་གདམས་པའི་བདུད་རྩི་གསན། །ནང་དོན་རིག་པ་དཔག་བསམ་ལྗོན་ཤིང་སྒྲ་དང་ཚད་མའི་ཡལ་ག་རྒྱས། །བཟོ་གསོ་ཕན་བྱེད་ཕྲིན་ལས་ལོ་འདབ་ཀུན་ཏུ་རྒྱས་པའི་གྲིབ་བསིལ་ཅན། །སྐལ་བཟང་སྐྱེ་བོ་འཕུར་འགྲོའི་ཚོགས་གྱིས་བསྟེན་འོས་བསམ་ཡས་ལུང་མང་པའི། །གྲགས་སྙན་ལྷ་ཡི་རྔ་སྒྲས་ཕྱོགས་ཀྱི་བུ་མོའི་རྣ་ལུང་མཛེས་པར་གྱུར། །ཐུན་མོང་ཐུན་མིན་ཟབ་ཅིང་རྒྱ་ཆེ་ཤེས་བྱའི་ཆུ་ཀླུང་བྱེ་བ་སྙེད། །རྣམ་དཔྱོད་བློ་གྲོས་ཟབ་མོའི་ཧུབ་ཀྱིས་ཉེར་དྲངས་ཐུགས་བུམ་བསྐྱིལ་ནས་སླར། །གང་འདུལ་བློ་དང་འཚམ་པར་ལེགས་བཤད་ཡན་ལག་བརྒྱད་ལྡན་སྐྱུག་པ་ཡིས། །མོས་ལྡན་ཡིད་ཀྱི་རྨོངས་པའི་དྲི་ཀུན་ཅིག་ཆར་འཁྲུད་པའི་མཐུ་ལྡན་གྱུར། །ནང་གི་པད་ཚལ་མཆོག་ཏུ་བཞད་ལས་གདམས་ཟབ་ཟིལ་དངར་འཇོ་བ་ཡིས། །བསྐལ་བཟང་རྐང་དྲུག་རེ་སྐོང་འཆད་པ་རྣམ་དག་ཙནྡྲ་གོ་མི་བཞིན། །ལུང་རིགས་སེང་གེའི་ང་རོས་ལྟ་དམན་རི་དྭགས་སྔངས་མཛད་ཆོས་ཀྱི་གྲགས། །རྩོམ་པ་ཕུལ་བྱུང་རྒྱལ་བསྟན་རབ་གསལ་འཕགས་མཆོག་ཀླུ་སྒྲུབ་གཟུགས་ཟླར་གྱུར། །ཡོན་ཏན་རྒྱ་མཚོའི་མཇིང་ལས་མངོན་སྣང་བསླབ་གསུམ་རྣམ་དག་རིན་ཆེན་ཁམས། །ཕ་རོལ་ཕྱིན་དྲུག་བསྡུ་དངོས་བཞི་སོགས་རྒྱལ་སྲས་སྤྱོད་པའི་བང་རིམ་མཛེས༑ ༑རྡོ་རྗེ་ཐེག་པ་ཐབས་ཤེས་བསྐྱེད་རྫོགས་ཉི་ཟླའི་དཀྱིལ་འཁོར་རབ་གསལ་ཞིང༌། །མཁས་དབང་གསེར་རིའི་དབུས་ན་ཀུན་མཁྱེན་ཆོས་རྗེའི་ལྷུན་པོ་བརྗིད་པར་གྱུར། །དེ་ཚེ་མི་བསྲུན་སྐྱེ་བོ་ཁམས་པའི་སྤྱོད་པ་རྩུབ་མོས་ཐུགས་འཁྲུགས་ཏེ། །གཏིང་ཚིག་རིག་པའི་མདའ་རྣོན་ལེ་ཚན་བཞག་ནས་ཡར་སྟོད་ཕྱོགས་སུ་གཤེགས། །རྒྱ་མ་ལྕོག་ལར་ཟླ་བརྒྱད་མུན་པའི་རྣལ་འབྱོར་རྩེ་གཅིག་དྲིལ་བའི་ཚེ། །མྱུར་མཛད་དཔལ་མོས་དབུ་ལ་རིན་ཆེན་རྒྱན་གསོལ་རྟག་པར་བྱིན་རླབས་ཅེས། །དབུགས་དབྱུང་སྩལ་ཅིང་བླ་མ་ལུང་བསྟན་སྔར་མེད་ཏིང་འཛིན་ཕྱམས་བརྡལ་གྱུར། །དྲི་མེད་བཤེས་གཉེན་ཐུགས་རྗེའི་རྣམ་འཕྲུལ་སྙིང་པོའི་བསྟན་པ་གསལ་མཛད་པའི། །ཀུ་མཱ་རཱ་ཛ་འགྲོ་བའི་མགོན་པོ་མཚུངས་མེད་ཆོས་ཀྱི་རྒྱལ་པོའི་དྲུང༌། །འཇིག་རྟེན་མིག་གཅིག་ཚུལ་ཁྲིམས་བློ་གྲོས་སྔར་མེད་སློབ་མཆོག་མངོན་འདུ་ཚེ། །དགྱེས་པའི་ཞལ་རས་འཛུམས་པའི་མདངས་ཕྱུང་སྲས་ཀྱི་དམ་པར་ཐུགས་ལ་བརྟག ༑དེ་ཚེ་ཆོས་ཕྱིར་དཀའ་ཐུབ་བཟོད་པའི་སྙིང་སྟོབས་གོ་ཆ་ཆེར་བགོས་ཏེ། །ནས་ཕྱེ་བྲེ་གསུམ་དངུལ་ཆུ་རིལ་བུ་ཉེར་གཅིག་ཟླ་གཉིས་འཚོ་ཆས་དང༌། ཁ་བས་ཉེན་ཚེ་སྒྱེ་སྣོད་གཅིག་གིས་གོས་གདན་གཉིས་ཀའི་གོ་དོད་མཛད། །ཨེ་མ་ཆོས་འཕགས་དྲུང་ན་རྟག་ཏུ་ངུ་བཞིན་འཕགས་པའི་བླ་མ་བསྟེན། །རྒྱལ་གསུངས་ཐེག་པ་ཀུན་གྱི་རྩེ་རྒྱལ་པཎ་ཆེན་བི་མ་མི་ཏྲ་ཡི། །ཐུགས་ཅུད་སྙིང་ཁུའི་ཉིང་ཁུ་ཡང་གསང་བླ་མེད་སྙིང་ཏིག་དབང་བཞི་དང༌། །ཟབ་པ་པོད་བཞི་ལུང་ཕྲན་དང་བཅས་རྒྱུད་རྒྱལ་བཅུ་བདུན་ཊཱི་ཀ་བཅས། །མན་ངག་བརྒྱ་དང་བཅུ་གསུམ་བཀའ་སྲུང་སྒྲུབ་སྐོར་གདམས་ཀུན་ལྷག་མེད་གསུངས། །གཞན་ཡང་ཉང་གཏེར་གུ་རུ་ཞི་དྲག་བྱིན་རླབས་ལུག་རྒྱུད་བཀའ་བརྒྱད་དང༌། །ཕག་མོ་དམར་ནག་ལ་སོགས་སྒྲུབ་པའི་སྐོར་དང་ཀུན་བྱེད་རྒྱལ་པོ་དང༌། །ནམ་མཁའ་ཀློང་འཇོམས་ཆེ་བ་རང་གནས་སྲིད་འབེབས་ཤེས་བྱ་མཐའ་གཅོད་སོགས། །ཕྱི་ནང་གསང་སྐོར་རྒྱུད་ལུང་མན་ངག་མང་གསུངས་བསྟན་པ་གཉེར་དུ་གཏད། །གདུལ་བྱ་གཞན་དོན་ལ་དགྱེས་རྒྱལ་སྲས་སྣ་ཚོགས་རང་གྲོལ་རྣལ་འབྱོར་པས། །ཀུན་ལས་ཁྱད་འཕགས་མན་ངག་སྙིང་ཏིག་གདེངས་ཅན་གཙུག་ནོར་མཆོག་ཐོགས་ནས། །ཟབ་རྒྱས་གདམས་པའི་འདོད་དགུ་ཆར་དུ་ཕབ་དེས་སྐལ་བཟང་འགྲོ་བའི་ཚོགས། །གདམས་པས་དབུལ་བའི་གདུང་བ་ཀུན་བསལ་རྣམ་གྲོལ་ཡོན་གྱིས་ཕྱུག་པར་གྱུར། །དུས་གསུམ་ཀུན་མཁྱེན་ཀུན་ཏུ་བཟང་པོས་ཐལ་འགྱུར་རྩ་བའི་རྒྱུད་མཆོག་ཏུ༑ ༑བསླུ་མེད་རྡོ་རྗེའི་ལུང་གིས་ཡོངས་བསྔགས་རྩོད་བྲལ་སྤྲུལ་སྐུ་ཀློང་ཆེན་པས། །གང་དང་མི་འདྲ་ཀུན་ལས་ཁྱད་འཕགས་བློ་དང་ཡིད་དཔྱོད་ལས་འདས་པའི། །ཡང་གསང་རྫོགས་པ་ཆེན་པོའི་ཤིང་རྟ་གསལ་དེས་གངས་ལྗོངས་དོན་ལྡན་བྱས། །ཀློང་ཆེན་རབ་འབྱམས་སྔར་མེད་ཉི་གཞོན་གདུལ་བྱའི་མཁའ་ལ་ལེགས་འཆར་བས། །ཡང་གསང་ཐེག་མཆོག་ཆོས་ཀྱི་འོད་ཟེར་འབུམ་ཕྲག་ཀུན་དུ་འཕྲོ་བ་ཡིས། །མ་རིག་མུན་བསལ་སྲིད་པའི་ཆུ་གཏེར་ཡོངས་སུ་སྐེམ་དང་ཆབས་ཅིག་པར། །བློ་ལྡན་བློ་ཡི་པད་ཚལ་རབ་བཞད་ཚེ་གཅིག་བྱང་ཆུབ་འབྲས་བསྐྱེད་གྱུར། །དེ་ནས་བོད་ཡུལ་སྒྲུབ་གནས་ཀུན་གྱི་རྒྱལ་པོ་དཔལ་གྱི་མཆིམས་ཕུ་རུ། །འཕགས་ནོར་གྲངས་ལྡན་ཟླ་བའི་ཕུང་པོར་སྙིང་པོའི་སྒྲུབ་ལ་གཞོལ་བའི་ཚེ། །ལྷུན་གྲུབ་སྒང་དུ་ཕག་མོ་ནག་མོའི་དགྱེས་ཞལ་ཞག་བདུན་བར་དུ་གཟིགས། །བཀའ་བརྒྱད་ཕྱག་རྒྱ་རྒྱས་པར་བདུན་བརྒྱ་ཉེར་ལྔའི་འཁོར་བཅས་ཡང་ཡང་གཟིགས། །ཛམ་བྷ་ལ་ཡིས་ནོར་བུ་གཡུ་སྒྲོན་ལྷ་མོས་ཕྱི་ནང་གསང་སྒྲུབ་ཕུལ། །གེ་གོང་གུ་རུའི་ཞལ་གཟིགས་མཁའ་སྤྱོད་ལ་བཞུང་ཌཱ་ཀིའི་སྙིང་ཏིག་ཕུལ། །དགེའུར་རྟ་ཕག་རྡོར་སེམས་ཚེ་འོད་དཔག་མེད་རྣམས་ཀྱི་དགྱེས་ཞལ་བསྟན། །དུར་ཁྲོད་གནས་སུ་ཨེ་ཀ་ཛ་ཊི་སྤྱན་གཅིག་གཟའ་བདུད་རྡོར་ལེགས་གཟིགས། །ཇ་འུག་མགོན་པོ་ཕྱག་བཞི་རྡོ་རྗེ་བདུད་འདུལ་དགེ་བསྙེན་ཉེར་གཅིག་གཟིགས། །འཕ༷གས་པའི་འཕ༷གས་པ་བྱར་མེད་ཀློང་ཡང་ནམ་མཁའི་རྣལ་འབྱོར་ཆེན་པོ་ལ། །ཀུ༷ན་ནས་ཀུ༷ན་ཏུ་རྩ་གསུམ་རབ་འབྱམས་རྒྱལ་བས་རྗེས་བཟུང་འབྲལ་མེད་ངང༌༑ ༑ཡ༷ང་དང་ཡ༷ང་དུ་ཆོས་ཀྱི་བསྒྲོ་བས་ཟབ་དོན་སྙིང་པོ་གཏན་འབེབས་ཚེ། །ཀུན༷་ནས་ཀུ༷ན་ཏུ་བསྟན་ལ་རབ་དགའ་དཀར་ཕྱོགས་སྐྱོང་བ་རྣམས་ཀྱིས་མཆོད། །སྟོན་པའི་ཞལ་སྐྱིན་ཤཱཀྱ་མུ་ནེར་མཆོད་པའི་སྤྲིན་ཕུང་ལེགས་སྤྲོས་ཚེ། །ཀུན་ནས་མཛེས་པའི་འོད་ཟེར་མཛོད་སྤུ་ནས་འཕྲོས་སྤྱི་བོར་ཐིམ་པའི་མོད། །བྱ་རྒོད་སྤུངས་རི་ལི་ཡི་ཡུལ་གཟིགས་མ་ཧཱ་མུ་དྲར་འཁྲུངས་ཚུལ་དང༌། །རྒྱ་ཆོས་མ་ལུས་ཐུགས་ལ་གསལ་བས་སྔར་བས་ཐུགས་རབ་བདེ་བར་གྱུར། །ཤིང་ཡོས་ལོ་ལ་རི་མོ་ཅན་དུ་གསང་བ་སྙིང་ཏིག་གསུངས་པའི་སྐབས། །ཆོས་བདག་ཌཱ་ཀིའི་བསྐུལ་བཞིན་མཁའ་འགྲོ་སྙིང་ཏིག་ཐོག་མར་ཞལ་ཕྱེས་ཚེ། །མཁའ་འགྲོའི་འདུ་བ་དཔག་ཏུ་མེད་པ་རྣལ་འབྱོར་ཕོ་མོ་ཀུན་གྱིས་མཐོང༌། །ཉིན་མཚན་ཀུན་ཏུ་མཁའ་འགྲོའི་རང་སྒྲ་ལྷ་ཡི་རོལ་མོ་དིར་དིར་བྱུང༌། །རྣལ་འབྱོར་ཀུན་ཀྱང་བདེ་གསལ་མི་རྟོག་ཡེ་ཤེས་ཉིན་མཚན་འདའ་བ་ལས། །གཉིད་དུ་སོང་ཡང་རྨི་ལམ་མེད་ཅིང་ཐ་མལ་རྣམ་རྟོག་དབྱིངས་སུ་འགག །ངོ་སྤྲོད་དུས་སུ་མཐིང་ཀ་ཁྱབ་པ་ཆེ་དང་ལྔ་ལྡན་ཡེ་ཤེས་མཐོང༌། །ཟླ་གཅིག་བར་དུ་དྲི་བཟང་ངད་ལྡང་མཁའ་དབྱིངས་དབང་གཞུའི་དྲྭ་བས་མཛེས། །དེ་ཚེ་ཨོ་རྒྱན་ཡབ་ཡུམ་ཌཱ་ཀི་འཁོར་ཚོགས་རྒྱ་མཚོས་རྗེས་བཟུང་སྟེ། །ལས་འབྲེལ་རྩལ་འོག་ལོངས་སྐུའི་ཞིང་ཉུལ་ངེས་བཟུང་གདམས་པའི་གཏད་རྒྱ་གནང༌། །སྒྲུབ་གནས་གསོ་དང་བསྟན་བཅོས་བརྩམས་པའི་རྗེས་གནང་ལུང་བསྟན་དབུགས་དབྱུང་དང༌། །ཨོ༷་རྒྱན༷་དྲི༷་མེད༷་འོད༷་ཟེ༷ར་སྟོང་ལྡན་མཚན་གྱི་ཅོད་པཎ་སྤྱི་བོར་བཅིངས། །ཆོས་ཟད་བློ་འདས་རྫོགས་ཆེན་དགོངས་ཀློང་ནམ་མཁའ་ལྟ་བུ་མངོན་དུ་གྱུར། །ཨེ་མ་རྫོགས་སངས་རྒྱས་པ་མི་ཡི་ཚུལ་བཟུང་ཡོན་ཏན་བསམ་འདས་དཔལ། །ཨོ༷་རྒྱན༷་ཐུགས་ཀྱི་སྲས་མཆོག་དྲི༷་མེ༷ད་མཁྱེན་བརྩེའི་འོ༷ད་ཟེ༷ར་སྟོང་འབར་བས། །ཆོས་བདག་དྷཱ་ཀིའི་ཚོགས་ཀྱིས་ཡང་ཟབ་བསྟན་པའི་བདག་པོར་མངའ་གསོལ་བ། །འདི་འདྲའི་མཁས་དང་གྲུབ་པ་རྒྱ་མཚོའི་གོས་ཅན་གཞི་ན་གཞན་སུ་ཞིག །དེ་ནས་རྡོ་རྗེ་གཡུ་སྒྲོན་མས་བསྐུལ་གངས་རི་ཐོད་དཀར་ལ་གཤེགས་ཚེ། །ཌཱ་ཀིའི་རང་སྒྲ་ལྷ་ཡི་སིལ་སྙན་སྒྲོགས་དང་འཇའ་ཚོན་སྣང་བས་ཁེངས། །བསྟན་མ་བཅུ་གཉིས་མཆེད་དགུ་རྣམས་ཀྱིས་ངོ་མཚར་བཀོད་པས་བསུ་བ་བྱས། །སྟོན་གསུམ་མེ་ཏོག་འབྲས་བུ་སྨིན་ཚེ་འོད་ཟེར་གོ་ཆས་གསོལ་བཏབ་ངོར། །མཁའ་འགྲོ་ཡང་ཏིག་ལྷ་ཡི་དཔག་བསམ་ལྗོན་ཤིང་བཟང་པོ་ལེགས་བསྐྲུན་ཚེ། །ཐོག་མར་བརྩམས་ནས་མཐར་རྒྱས་གྲུབ་པ་དེ་སྲིད་ཌཱ་ཀིའི་ཆུ་འཛིན་འཁྲིགས། །མཆོག་ཐུན་དངོས་གྲུབ་བདུད་རྩི་སྤྲིན་གྱི་ཟེགས་མ་ལེགས་དབབ་དགེ་མཚན་དང༌། །ཆོས་སྲུང་རྣམས་ཀྱིས་ཅི་བགྱིས་བཀའ་སྒྲུབ་རྣམ་བཞིའི་ཕྲིན་ལས་ཐོགས་མེད་གྱུར། །གནས་དེའི་ལོ་གསུམ་སྒྲུབ་པ་མཛད་ཚེ་ཉི་ཤར་གོང་དུ་ནམ་མཁའ་ལ། །འོད་ལྔའི་ཚོམ་བུའི་དབུས་ན་ཀུན་བཟང་ཡབ་ཡུམ་ཞི་ཁྲོའི་དཀྱིལ་འཁོར་དང༌། །པད་འབྱུང་བི་མ་མཁའ་སྤྱོད་བླ་མ་བཞི་དང་ཀུ་མཱ་རཱ་ཛ་གཟིགས། །དེ་ནས་བཟུང་སྟེ་སྐད་ཅིག་ཙམ་ཡང་ལྷ་ཡི་ཞལ་དང་འབྲལ་མེད་གྱུར། །གང་ཐུགས་སྤངས་རྟོགས་ཡོན་ཏན་མཐར་ཕྱིན་གདོད་མའི་མགོན་དང་དབྱེར་མེད་པས། །རབ་འབྱམས་རྩ་གསུམ་ལྷ་དང་འདུ་འབྲལ་མེད་མོད་དེ་ལ་མཚར་དུ་ཅི། །ལན་གཅིག་མཐོང་བས་སྲིད་པའི་རིམས་ནད་དྲག་པོ་ཅིག་ཅར་གཞོམ་ནུས་པའི། །མཆོག་གི་ཞལ་རས་མངོན་སུམ་མཇལ་བའི་འགྲོ་འདིའི་འདྲེན་བྱེད་བསོད་ནམས་ཕུལ༑ ༑ལྷ་རིང་བྲག་ཏུ་ཞི་ཁྲོའི་བསྐང་ཆོག་མཛད་ཚེ་རབ་འབྱམས་དཀྱིལ་འཁོར་ལྷ། །དེར་འཚོགས་སྐལ་ལྡན་ཀུན་གྱིས་མཐོང་ཞིང་ཐ་མལ་སྣང་བ་ཡུད་ཙམ་འགགས། །དེ་དུས་བི་མས་ཞྭ་ཡི་ལྷ་ཁང་གསོ་བའི་ལུང་བསྟན་སྐུལ་ལྕག་མཛད། །གུ་རུའི་ལུང་བཞིན་འབྲི་གུང་དགོན་པ་ཀུན་རིན་ངན་འགྲོའི་གཡང་ལས་སྐྱབས། །དེ་སྐབས་གདོང་ལྔའི་ཁྲིར་བཞུགས་བི་མས་ང་ནི་ཀུ་མཱ་རཱ་ཛ་ཡིན། །པདྨ་བརྩེགས་པའི་ཞིང་དུ་འགྲོ་བས་ཁྱོད་ཀྱི་བསྟན་པ་དར་བར་གྱིས། །ཞེས་གསུངས་བསྟན་པ་གཉེར་དུ་གཏད་གཟིགས་དེ་དུས་རིག་འཛིན་ཆེན་པོ་གཤེགས། །འབུལ་བ་ལྔ་དང་འཁོར་གསུམ་ཡོང་དག་གཉིས་ཏེ་བདུན་གྱི་འདས་རྫོགས་དང༌༑ ༑ཁྱད་པར་འོད་གསལ་སྙིང་པོའི་བསྟན་མཆོག་མི་ནུབ་ཡུན་དུ་གསལ་བྱེད་པའི། །རྒྱུད་དང་མན་ངག་ཀུན་གྱི་བཅུད་བསྡུས་ཐེག་མཆོག་རཏྣའི་མཛོད་བརྩམས་ཚེ། །སྔགས་བདག་གཟའ་དང་སྐྱེས་བུ་རྣམས་ཀྱིས་མངོན་སུམ་ལས་རྣམས་སྒྲུབ་པར་གྱུར། །རིས་སུ་མ་ཆད་རྒྱལ་བསྟན་དྲི་མེད་དཔག་བསམ་ལས་འཁྲུངས་ལྷ་གོས་རྩེར། །འོད་གསལ་རྡོ་རྗེ་སྙིང་པོ་དགོས་འབྱུང་དབང་གི་རྒྱལ་པོའི་ཏོག་མཛེས་ཤིང༌། །བཤད་སྒྲུབ་ཕྲིན་ལས་དར་དཔྱངས་རྣམ་འཕྱང་འགྲོ་ཀུན་སྐྱོབ་པའི་གྲིབ་བསིལ་ཅན། །རྨད་བྱུང་རིན་ཆེན་གདུགས་མཛེས་ཨོ་རྒྱན་དྲི་མེད་འོད་ཟེར་མཆོག་དེས་བསྒྲིངས། །གུ་རུའི་ལུང་བཞིན་ཞྭ་ཡི་ལྷ་ཁང་ཉམས་གསོ་མཛད་ཚེ་དབུ་རྩེ་ནས། །ས་སྙིང་འགུ་རྩེ་གང་བཅུས་ལྷ་ཁང་ཆ་རྐྱེན་རྟེན་གྱི་ན་བཟར་གསོལ། །གནས་དེར་ཟབ་གཏེར་མང་རབ་ཡོད་ཀྱང་གདམས་ཟབ་འགའ་ལས་གཞན་རྣམས་བསྐྱུར། །ས་རྡོ་བསལ་ཚེ་མནན་ཐོད་འཕུར་བ་ན་བཟའི་གཡབ་མོས་བཟུང་སྟེ་མནན། །སྐྱེས་བུ་ཆེན་པོ་བྱིས་པར་བརྫུས་ནས་བཟོ་བོ་རྣམས་ཀྱི་གྲོགས་དན་བྱས། །ལེགས་ཉེས་བླང་དོར་གནས་རྣམས་གཟའ་དང་རྡོ་རྗེ་ལེགས་པས་དངོས་སུ་འཆད། །མི་མང་སྟོབས་དང་སྣ་ཚོགས་འཕྲུལ་གྱིས་འདེགས་པར་མ་ནུས་རྡོ་རིང་ཟུང༌། །བདེན་པའི་ཚིག་གསུང་སྐུ་ཆོས་གཡབ་པའི་མོད་ལ་བསླངས་པའི་གྲུབ་རྟགས་མཛད། །མཐའ་དམག་འབྱུང་པོ་མནན་སླད་ལིང་ག་གསོ་དང་གསར་དུ་འཛུད་མཛད་ནས། །མནན་པར་ཕྱོགས་ཚེ་ཐོད་ཚོགས་མཁར་འཕགས་ས་རྡོའི་ཆར་ཕབས་འཇིགས་པའི་སྒྲས། །འཁོར་རྣམས་རེངས་ཤིང་ཀུན་ཏུ་བྲོས་ཚེ་ཀུན་མཁྱེན་དྲག་པོའི་སྐུར་བཞེངས་ཏེ། །སཾ་ཀྲི་ཏ་ཡི་སྐད་བསྒྲགས་རྡོ་རྗེའི་གར་དང་ཏིང་འཛིན་གྱིས་གཟིར་ཚེ། །མནན་ཐོད་ཐམས་ཅད་གཅིག་ལ་གཅིག་བརྡབ་སྒྲར་བཅས་སར་ལྷུང་ཆོ་འཕྲུལ་ཞི༑ ༑མ་རུངས་དམ་སྲི་འབྱུང་པོ་སྡེར་བཅས་ཕྲ་མེན་མཆོད་རྟེན་ཞབས་སུ་མནན། །དེ་ཚེ་ཆོས་རྗེ་གུ་རུ་དྲག་པོར་ཀུན་མཁྱེན་བསོད་ནམས་བཟང་པོས་གཟིགས། །གང་ཞིག་ཞི་བས་མི་འདུལ་མི་བསྲུན་གདུག་པའི་ཚོགས་རྣམས་འདུལ་སླད་དུ། །ཐུགས་རྗེ་ཆེན་པོས་ཁྲོ་བོའི་སྐུར་སྟོན་མཐུ་སྟོབས་ལྕེ་འབབ་བསྟན་{སྡན}པ་ཡིས། །སྐད་ཅིག་གཅིག་ལ་མི་བསྲུན་གདུག་པ་སྡེར་བཅས་ལྷག་མེད་བཅོམ་མཛད་པ། །འདི་ནི་བཅོམ་ལྡན་གསང་བདག་རྡོ་རྗེ་འཛིན་དབང་མཆོག་དང་སོ་སོར་རྟོག །རབ་ཏུ་གནས་པའི་མེ་ཏོག་འཐོར་ཚེ་སྐལ་ལྡན་སློབ་མ་འགའ་ཞིག་གིས། །ཀུན་ཏུ་བཟང་པོའི་སྐུར་གྱུར་ཐུགས་ལས་འོད་ཟེར་གྲངས་མེད་སྤྲོས་པའི་རྩེར། །བསྒྲང་ཡས་སྲས་བཅས་རྒྱལ་བ་བཞུགས་དང་འཕགས་པས་མེ་ཏོག་འཐོར་བ་མཐོང༌། །ཀུན་མཁྱེན་ཉིད་ཀྱིས་ཐུབ་དབང་བྱམས་མགོན་གནས་བརྟན་བཅུ་དྲུག་འཁོར་བཅས་གཟིགས། །ཁྱད་པར་མཻ་ཏྲིའི་ཕྱག་གཡས་བརྐྱངས་ནས་འདི་འོག་སྐྱེ་བ་གཉིས་འདས་ཚེ༑ ༑པདྨ་བརྩེགས་པར་བདེ་གཤེགས་རི་རབ་མར་མེའི་རྒྱལ་མཚན་ཞེས་བྱར་འགྱུར། །ཞེས་གསུངས་བསླུ་མེད་རྡོ་རྗེའི་གསུང་གིས་བྱང་ཆུབ་ལུང་བསྟན་དབུགས་དབྱུང་སྩལ། །དམི༷གས་བཅས་དམི༷གས་མེད་ཚོགས་གཉིས་ས་བོན་རྒྱ་མཚོ་ལྟ་བུ་སྔར་བསྐྲུན་པས། །ཇི༷་ལྟ་ཇི༷་སྙེད་ཤེས་བྱ་ཀུན་མཁྱེན་སྤངས་རྟོགས་ཡོན་ཏན་ནོར་བུའི་ཕྱུག །རྒྱལ༷་དང་རྒྱ༷ལ་སྲས་ཀུན་གྱི་ལུང་བསྟན་ཤིས་པའི་པུཥྤེ་ཆེར་འཐོར་བའི། །འཕ༷གས་པའི་འཕ༷གས་པ་མཆོག་འདིའི་རྣམ་ཐར་རྒྱ་མཚོར་འགྲན་ནུས་སུ་ཞིག་ཡོད། །སྤྲེལ་ལོ་སྤྲེལ་ཟླའི་ཚེས་བཅུ་མཛད་ཚེ་ཨོ་རྒྱན་མཁའ་འགྲོ་སྡེ་ལྔ་གཟིགས། །ཏི་སྒྲོའི་ལས་ཀྱི་ཌཱ་ཀི་རྣམས་ལྷགས་འདུས་པ་བཅུ་ཕྲག་ལྔ་ལ་བབས། །ལེགས་ཉེས་ལུང་སྟོན་སྤྱི་དང་ཁྱད་པར་བུམ་ཐང་སྨད་དུ་འབྱོན་པར་བསྐུལ༑ ༑དེ་ནས་ཏི་སྒྲོར་བྱོན་ནས་བདུན་ཕྲག་གསུམ་ལ་ཞི་ཁྲོའི་ཚོགས་སྐོང་མཛད། །སྒྱུ་འཕྲུལ་བཀོད་པས་བྲག་རིའི་དཀྱིལ་ན་རྒྱལ་མཚན་དང་ནི་ཅོད་པཎ་བཙུག །ཤུག་གསེབ་བཞུགས་དུས་ས་ཕག་འཁྲུགས་པས་བོད་ཁམས་མི་བདེའི་མཚན་མ་གཟིགས། །ལུང་བཞིན་མོན་གྱི་ཕྱོགས་སུ་འབྱོན་དགོངས་ལྷ་སར་བྱོན་ཚེ་ཡར་ལུང་པས། །སྐུ་ལ་སྡོ{བརྡོ}བའི་དམག་གིས་བསྐོར་ཚེ་མི་སྣང་བ་ཡི་གྲུབ་རྟགས་བསྟན། །ར༷བ་མཛེས་སྐུ་ནི་གང་འདུལ་དེར་སྟོན་བསམ་མི་ཁྱབ་པའི་རྫུ་འཕྲུལ་ཅན། །ར༷བ་སྙན་གསུང་གིས་ཐེག་མཆོག་ཆོས་དབྱངས་རྒྱུན་ཆགས་གདུལ་འགྲོའི་རྣ་བར་སྒྲོགས། །རབ༷་གསལ་ཐུགས་ཀྱི་དུས་གསུམ་ཀུན་མཁྱེན་གཟུངས་དང་ཏིང་འཛིན་བློ་གྲོས་རྒྱས། །ར༷བ་འབྱམས་རྒྱལ་བའི་སྲས་གཅིག་ཀློང་ཆེན་གྲུབ་པའི་ཁྱུ་མཆོག་འདིར་མཚུངས་སུ། །དེ་ནས་ལྷ་སར་བཞུགས་ཚེ་ཇོ་བོའི་སྐུ་ལས་འོད་ཟེར་གསེར་མདོག་འཕྲོས། །དབུའི་སྟེང་འོད་ཁྱིམ་ནང་ན་སངས་རྒྱས་རབ་བདུན་སྨན་བླ་སྒྲོལ་དཀར་སྔཽན། །བདེ་དགྱེས་སྤྱན་གཟིགས་ཕྱག་སྟོང་སྤྱན་སྟོང་རྒྱལ་བ་རྒྱ་མཚོ་རྒྱལ་པོ་ལུགས། །མཐའ་སྐོར་མགོན་པོ་བེར་ནག་རྒྱལ་ཆེན་བཞི་དང་སེང་གདོང་དཔལ་ལྷ་མོ། །འཁོར་བཅས་བཞེངས་ནས་ནམ་མཁར་གཟིགས་པ་མནལ་ལམ་ཚུལ་དུ་གསལ་པོར་གཟིགས། །བྲག་བླ་ཀླུ་ཕུག་བྱོན་ཚེ་ཉིན་མཚན་ཀུན་ཏུ་ཤེལ་རི་ཐུགས་ལ་གསལ། །དེ་ནས་ཀུན་རྨོངས་མུན་པས་མིག་ལྡོང་བླང་དོར་འཆོལ་བའི་གཡང་ས་རུ། །མངོན་པར་འཕྱན་པའི་ལྷོ་མོན་འགྲོ་བ་ཉམ་ཐག་མ་ལུས་བསྐྱབ་པའི་སླད། །དྲི་མེ༷ད༷་མཁྱེན་པའི་ཆ་རྫོགས་བརྩེ་ཆེན་འོ༷ད་ཟེ༷ར་ཕྱོགས་བཅུར་འཕྲོ་བ་ཅན། །བོད་ཁམས་དཀར་པོར་བྱེད་པའི་ནམ་མཁའི་ནོར་བུ་ཕྱོགས་དེར་དགྱེས་པར་གྱུར། །ཉེས་སྤྱོད་འཆལ་བའི་དྲི་མས་ཡོངས་བཏང་རྣམ་གཙང་དྲི་བཟང་ཁང་པ་ཆེ། །དགེ་བའི་ཆོས་སྡུད་ཕར་ཕྱིན་དྲུག་ལྡན་འདབ་ཕྲེང་རབ་རྒྱས་གེ་སར་མཛེས། །བསྡུ་དངོས་བཞི་ཡི་དྲི་བསུང་ཀུན་འཐུལ་གཞན་ཕན་ཟིལ་དངར་འཇོ་བ་ཅན། །རྨད་བྱུང་རྒྱལ་བའི་མྱུ་གུའི་ཆུ་རྒྱན་ལྷོ་མོན་ཕྱོགས་སུ་འཛུམས་པ་བཞིན། །སྟོན་པས་ལེགས་གསུངས་མཚན་ཉིད་ཐེག་པ་རིན་ཆེན་དཔག་བསམ་ལྗོན་ཤིང་ཆེ། །བྱ་སྤྱོད་རྣལ་འབྱོར་བླ་ན་མེད་པའི་ཡལ་འདབ་མེ་ཏོག་ཀུན་ཏུ་རྒྱས། ཡོ་ག་རྣམ་གསུམ་འབྲས་བུའི་ཁུར་དུད་མན་ངག་འདོད་དགུའི་གྲུ་ཆར་གྱིས། །སྐལ་ལྡན་རྣམ་སད་རེ་བ་སྐོང་དེ་བུམ་ཐང་སྨད་དུ་འཁྲུངས་ལ་ཕྱོགས། །ངོ་མཚར་འཕགས་ནོར་རིན་ཆེན་བདུན་གྱིས་མདུན་བསྟར་རྣམ་བཞིའི་ཕྲིན་ལས་ཆེ། །དཔུང་ཚོགས་ཡན་ལག་བཞིར་ལྡན་འགྲོ་བའི་ཁ་ལོ་ཐར་པར་འདྲེན་མཛད་པའི། །ཀུན་མཁྱེན་ཆོས་རྗེ་འཁོར་ལོས་སྒྱུར་མཆོག་ལྷོ་མོན་གདུལ་ཞིང་ལ་གཤེགས་ཚེ། །དགེ་བསྙེན་ཉེར་གཅིག་རྨུ་རིས་བསུས་ཤིང་ཕོ་མ་རྐྱང་ཐང་སྤྱན་གཟིགས་དྲང༌། །ཤིན་ཏུ་དྭངས་པའི་ཀུན་གསལ་ངོགས་སུ་རྣམ་བཀྲའི་བརྒྱ་བྱིན་ཚོན་ཀ་ཡི། །བླ་རེ་དྲྭ་བ་དྲྭ་ཕྱེད་ཟླུམ་སྐོར་ཟ་འོག་རིས་མཛེས་ངོ་མཚར་གྱིས། །དགེ་མཚན་བཀོད་པ་བཟང་པོ་དང་འགྲོགས་ཀུན་མཁྱེན་ཞབས་སེན་འཆར་ཀའི་ཟླ། །དད་ལྡན་ཀུནྡའི་ཚལ་མཛེས་བུམ་ཐང་ས་ཡི་ཐིག་ལེར་གསལ་བར་གྱུར། །གང་གི་གསང་གསུམ་བདུན་གྱི་བདུན་པ་གདུལ་བྱའི་མཁའ་ལ་འཆར་བ་དང༌། །སྡིག་སྤྱོད་བདུད་སྡེའི་མུན་པ་དབྱིངས་སངས་དགེ་བཅུའི་སྣང་བ་རབ་ཏུ་རྒྱས། །སྔར་མེད་བཤད་སྒྲུབ་ཡོན་གྱིས་རྣམ་མཛེས་ཐར་པ་གླིང་གི་པད་ཚལ་ཆེ། ཡོངས་སུ་བཞད་དང་ཕྱོགས་ཀྱི་སྐལ་ལྡན་རྐང་དྲུག་འདུ་བ་ལྷན་ཅིག་གྱུར། །ཤིན་ཏུ་བློ་དམན་དགེ་སྡིག་མི་ཤེས་དམ་ཆོས་སྒྲ་ཙམ་མ་ཐོས་པའི། །གསོད་གཅོད་དཀར་མིན་ལས་ལ་ཡིད་གཞུངས་གདུལ་དཀའ་མཐའ་འཁོབ་ལྷོ་མོན་འགྲོ། །བྱང་ཆུབ་སེམས་ཀྱི་རྟེན་འབྲེལ་ཟབ་མོས་དབང་བསྡུས་ལམ་མིན་གཡང་ལས་སྐྱབས། །སྐྱབས་སེམས་རྒྱུ་འབྲས་ཆོས་ཀྱི་བདུད་རྩིས་བྱང་ཆུབ་མྱུ་གུ་བསྐྱེད་པ་དང༌། །རི་རྒྱ་ཀླུང་རྒྱ་ལམ་རྒྱ་ལ་སོགས་དགེ་བཅུའི་ཁྲིམས་ཀྱིས་བདེ་ལ་བཀོད། །དྲི་མེད་རྒྱལ་བསྟན་ཡུན་དུ་གནས་སླད་ཐར་བ་གླིང་གི་ཆོས་གཞི་བཙུགས། །རིག་གྲོལ་ཡོན་ཏན་དཔལ་གྱིས་མཛེས་པའི་དགེ་འདུན་འབུམ་ཕྲག་ལྷག་པ་འདུས། །ཟབ་རྒྱས་མདོ་སྔགས་ཆོས་ཚུལ་མཐའ་དག་ཉན་བཤད་སྒྲུབ་པས་གཏན་ལ་ཕབ། །ཁྱད་པར་ཐེག་པ་ཀུན་གྱི་མཆོག་རབ་ཡང་གསང་རྫོགས་པ་ཆེན་པོ་ཡི། །ལྟ་སྒོམ་སྤྱོད་འབྲས་འཆུག་མེད་རྒྱལ་བའི་དགོངས་པ་མཐར་ཐུག་ལ་བཀོད་པས། མཁས་དང་གྲུབ་པའི་ཡོན་ཏན་རྨད་བྱུང་བཤེས་གཉེན་གསེར་རིའི་ཕྲེང་བས་མཛེས། །སྔ་འགྱུར་ལུང་རྟོགས་བསྟན་མཆོག་རིན་ཆེན་ཉིན་མོ་ལས་ཀྱང་ཉིན་མོར་གྱུར། །བསླབ་པ་གསུམ་གྱི་ཡོན་ཏན་རྒྱ་མཚོས་མངོན་ཕྱུག་འཕགས་པའི་གནས་བརྟན་བཞིན། །ཤེས་རབ་གསུམ་གྱི་ནོར་བུའི་མཛོད་འཆང་སྨྲ་བའི་སེང་གེའི་རྗེས་འགྲོ་ཞིང༌། །ཚད་མ་གསུམ་གྱིས་རྒོལ་ངན་ཚར་བཅད་ཆོས་ཀྱི་གྲགས་པའི་དཔེར་འོས་པའི། །འཕགས་པའི་སློབ་དཔོན་དུ་མས་ཁེངས་དེས་འཕགས་ཡུལ་རེ་བ་ལྷོད་པོར་བྱས༑ ༑ཐར་གླིང་དགེ་འདུན་འདུས་པའི་དམར་སེར་བླ་གོས་འཆང་བའི་འོད་རིས་ཀྱིས། །ལྷ་ལམ་ལེ་བརྒན་ཚོས་མདངས་བསྒྱུར་བའི་གྲགས་སྙན་སྒྲོགས་སླད་དབྱར་གྱི་རྔ། །ལ་འུར་བསྒྲགས་ཚེ་འཆི་མེད་དབང་པོས་མིག་སྟོང་བསྒྲད་ནས་བལྟ་བ་དང༌། །འཇིག་རྟེན་བྱེད་པོས་སྒྲ་འཛིན་བརྒྱད་དུ་སྤྲུལ་ནས་ཡང་ཡང་མཉན་མིན་ནམ། །ཨེ༷་མ་བསྒྲང་ཡས་ཡོན་ཏན་རྒྱ་མཚོའི་དཔལ་གྱིས་རྣམ་མཛེས་ཀུན་མཁྱེན་ཆེ། །ཨེ༷་མ་འཕགས་པའི་གདུང་འཛིན་མཁས་དང་གྲུབ་པའི་སྐྱེས་བུ་ཆེན་པོ་ནི། །ཨེ༷་མ༷་བསམ་མི་ཁྱབ་པའི་འཁོར་ཚོགས་རྒྱ་མཚོའི་ཡོན་ཏན་ཁུར་ལྕི་བས། །ཨེ༷་མ༷་འདེགས་པར་བཟོད་པའི་ནོར་བུ་འཛིན་མ་འདི་ནི་རབ་ཏུ་བརླིང༌། །མ༷ང་མ༷ང་སྲིད་མཚོར་དུབ་ལྡན་འགྲོ་སྒྲོལ་ལ་བརྩོན་དགེ་འདུན་འདུས་པའི་སྡེ། །མཛེ༷ས་མཛེ༷ས་འཆལ་སྤྱོད་དྲི་མ་ཀུན་བྲལ་སོ་ཐར་ཁྲིམས་ཀྱིས་རྒྱུད་དུལ་ཞིང༌། །ཟ༷བ་ཟ༷བ་རྫོགས་ཆེན་སྙིང་པོའི་དོན་བསྒོམ་ཆོས་ཅན་སྣང་བ་དབྱིངས་སུ་ནུབ། །མཚ༷ར་མཚ༷ར་དབང་རྣོན་ཚེ་འདིར་འཚང་རྒྱ་རྒྱལ་བསྟན་སྙིང་པོ་གསལ་བར་གྱུར། །དེ་ལྟར་གནས་དེར་ཀུན་མཁྱེན་མཆོག་གིས་བསྟན་པའི་རྒྱལ་མཚན་བསྒྲེངས་ཟིན་ནས། །སྲས་ཀྱི་ཐུ་བོ་ཐམས་ཅད་མཁྱེན་པ་མཁན་ཆེན་དགེ་འདུན་རྒྱ་མཚོ་ལ། །གདམས་ཟབ་སྙིང་པོ་ལྷག་མེད་གནང་ནས་ངེས་གསང་བསྟན་མཆོག་གཉེར་གཏད་དེ། །ཡར་འབྲོག་ཁྲི་དཔོན་དད་པའི་ཞིང་སར་བསོད་ནམས་མགྲོན་དུ་གཤེགས་ནས་ནི། །བཛྲ་དྷཱ་ཛའི་ཡུལ་ཁམས་འགྲོ་ཀུན་སྨིན་ཅིང་གྲོལ་བའི་ལམ་ལ་བཀོད། །ཐུན་མིན་འཁོར་ལ་མཁའ་འགྲོ་སྙིང་ཏིག་ཞལ་ཕྱེས་སྨིན་གྲོལ་མཐར་རྒྱས་གནང༌། །སྐལ་ལྡན་ཆོས་ཀྱི་བདག་པོ་རྒྱལ་སྲས་བཟོད་པར་གདམས་པའི་བཀའ་གཏད་མཛད། །སྔོན་ཆད་དགྲར་འཛིན་ཏ་སི་བྱང་རྒྱལ་མཆོག་ཏུ་དད་ནས་སྤྱན་དྲངས་ཤིང༌། །ཕུལ་དུ་བྱུང་བའི་སྲི་ཞུའི་ལེགས་མཆོད་ཏ་སི་འཁོར་བཅས་ཐར་པར་བཀོད། །གངས་དཀར་གནས་སུ་སྟོང་ཕྲག་ལས་བརྒལ་འདུས་པ་རྒྱ་མཚོ་སྨིན་གྲོལ་མཛད༑ ༑དེ་ནས་གཙང་འགྲམ་ཕར་ཚུར་ཆོས་ཀྱི་ཁྲི་བརྩེགས་གདུལ་འགྲོར་ཆོས་ཆར་ཕབ། །མི་རིང་ལྷ་སར་ཞབས་བཏེག་དགེ་འདུན་འདུས་པ་རྒྱ་མཚོས་བསུ་བ་བྱས། །ལྷ་ར་གཉིས་བར་ཆོས་ཀྱི་ཁྲི་བརྩེགས་ཟླ་བ་ཕྱེད་དུ་སེམས་བསྐྱེད་གསུངས། །ས་ཡི་ཕྱོགས་ཀུན་ཆོས་ཉན་གྱིས་གང་ཀུན་ཀྱང་ཐར་པའི་ལམ་ལ་བཀོད། །ཁེངས་པའི་བློ་ཅན་དུ་མ་ལུང་དང་རིགས་པས་བརྟུལ་ནས་འདུད་པར་མཛད། །སྙེ་ཕུར་སྣོད་ལྡན་སྟོང་ཕྲག་ཙམ་ལ་གསང་བ་སྙིང་ཐིག་སྨིན་ཁྲིད་གནང༌། །དེ་ནས་སི་ཏུ་ཤཱཀྱ་བཟང་པོས་ཁ་བ་རི་རུ་སྤྱན་དྲངས་ཤིང༌། །དབྱར་གསུམ་གྲོང་རི་ཨོ་རྒྱན་དགོན་དུ་ཕུལ་བྱུང་སྲི་ཞུས་ལེགས་མཆོད་ཚེ། །འབྲི་གུང་མཁན་སློབ་ལ་སོགས་གཞན་དོན་ནུས་པའི་སློབ་དཔོན་བཅུ་ཕྲག་བཞི། །ལས་སྨོན་སྐལ་ལྡན་སུམ་སྟོང་ཙམ་ལ་འོད་གསལ་རྡོ་རྗེ་སྙིང་པོ་ཡི། །དབང་ཁྲིད་རྒྱབ་ཆོས་དང་བཅས་ས་གས་ཉ་ལ་དབུ་བཙུགས་མཐར་རྒྱས་གསུངས། །འབུལ་ནོར་གང་བྱུང་སུམ་གཉིས་ཚེས་བཅུ་ཚེས་བརྒྱད་མཆོད་པའི་རྫས་སུ་མཛད། །དེ་སྐབས་མི་རིང་གཤེགས་པར་དགོངས་ནས་རྒྱལ་སྲས་བཟོད་པར་ཞལ་ཆེམས་གནང༌། །དེ་ཡི་རང་ནས་སྣོད་ལྡན་ཤིན་ཏུ་དབང་རབ་བརྒྱ་ཕྲག་ལས་བརྒལ་བར། །ཐུན་མིན་དབང་གདམས་རྒྱུད་འགྲེལ་མན་ངག་དང་བཅས་ལྷག་མེད་སྩལ་བའི་མཐར། །ཚོགས་ཀྱི་སྐབས་སུ་རང་རེ་དཔོན་སློབ་ཆོས་འཁོར་བསྐོར་ནས་དགའ་སྟོན་གྱི༑ ༑ཚོགས་འཁོར་བསྐོར་བའང་ད་ནང་ཙམ་མོ་གཞན་དོན་བྱེད་པའི་སློབ་དཔོན་རྣམས། །རང་འདོད་འཁྲིས་སྤོངས་སྣོད་ལྡན་སློབ་མར་དབང་བསྐུར་རྒྱུད་བཤད་མན་ངག་སྟོན། །ཉམས་ལེན་བྱེད་ཀུན་ཚེ་འདི་བློས་ཐོངས་ཁྲེགས་ཐོད་དོན་ལ་མཉམ་པར་ཞོག །སོམ་ཉི་བྱུང་ན་ཡང་ཏིག་ཡིད་ནོར་འདིར་ལྟོས་འདི་ནི་དཔག་བསམ་འདྲ། །ཞིབ་མོར་ལྟོས་ལ་ལེགས་པར་སྒོམ་དང་ཆོས་ཟད་གདོད་མའི་སར་ཕྱིན་འགྱུར། །ཞེས་སོགས་ཐུན་མོང་ཐུན་མིན་ཞལ་གདམས་བསླབ་བྱ་གང་འོས་ཞིབ་མོར་མཛད། །དམ་པ་འདི་ཡི་མཛད་སྤྱོད་ཀུན་ལ་འཁྲུལ་པའི་དྲི་མ་ཆར་བཅས་བྲལ། །དུས་གསུམ་ཤེས་བྱ་ཀུན་མཁྱེན་འཆད་རྩོད་རྩོམ་ལ་ཆགས་དང་ཐོགས་པ་མེད། །མཐོང་ཐོས་དྲན་པའི་འགྲོ་ཀུན་སྲིད་པའི་སྡུག་བསྔལ་ཆུ་གཏེར་ཕ་མཐར་སྒྲོལ༑ ༑ཐུབ་པའི་བསྟན་ལ་སྟོན་པ་གཉིས་གྱུར་འཇིག་རྟེན་གསུམ་གྱི་མགོན་ལ་འདུད། །ཤེས་རབ་ཟབ་མོས་སྲིད་མཚོ་བརྒལ་ཡང་སྙིང་རྗེ་ཆེན་པོས་ཞིང་མི་གཞོལ། །ཆོས་རྣམས་མཉམ་པ་ཉིད་དུ་རྟོགས་ཀྱང་ལས་འབྲས་སྤང་བླང་ཞིབ་མོར་འཐར། །ངེས་པའི་དོན་དུ་ཀུན་ལས་འདས་ཀྱང་དྲང་དོན་མཛད་སྤྱོད་ཕལ་དང་བསྟུན། །ཁམས་གསུམ་འགྲོ་བའི་ས་མཁན་མཚུངས་མེད་ཀུན་མཁྱེན་ཆོས་ཀྱི་རྒྱལ་པོར་འདུད། །ཆོས་བརྒྱད་འཁྲུལ་པའི་གཟེབ་ལས་གྲོལ་བས་མི་ཡི་རྗེ་དང་མུ་ཏོ་མཉམ། །འཇིག་རྟེན་སྒྱུ་མའི་རྫུན་ཕུག་གཏིབ་པས་རིན་པོ་ཆེ་དང་ས་རྡོ་མཉམ། །རྨད་བྱུང་བྱང་ཆུབ་སེམས་མཆོག་འབྱོངས་པས་ཕན་འདོགས་ཡུལ་ལ་དགྲ་གཉེན་མཉམ། ཡང་དག་དོན་གྱི་བླ་མ་ཀུན་མཁྱེན་ཆོས་རྗེ་རྒྱལ་བའི་དབང་པོར་འདུད༑ ༑བརྒྱ་ཕྲག་སྲིད་པའི་རིམས་ནད་དྲག་པོ་ཅིག་ཅར་གཞོམ་མཛད་སྨན་པའི་རྒྱལ། །རྣམ་གྲོལ་ཞི་བ་རཏྣའི་གླིང་དུ་འདྲེན་པའི་རིན་ཆེན་གྲུ་བོ་ཆེ། །མཆོག་ཐུན་དགེ་ལེགས་འདོད་དགུའི་ཆར་འབེབས་ལྷ་ཡི་དཔག་བསམ་ལྗོན་ཤིང་མཆོག །རྒྱུད་དྲུག་འགྲོ་ཀུན་སྐྱོབ་པའི་མགོན་གཅིག་ཀུན་མཁྱེན་རྒྱལ་བའི་མྱུ་གུར་འདུད། །བསྒྲང་ཡས་བསོད་ནམས་དཔལ་ལས་མངོན་སྣང་གང་སྐུ་མཐོང་ན་མི་མཐུན་མེད། །འཁྲུལ་དང་ཅ་ཅོ་ཀུན་བྲལ་གསུང་གསང་ཐེག་མཆོག་སྙིང་པོ་དབྱངས་སུ་སྙན། །ཀུན་ཏུ་འཁྲུགས་པ་སྤངས་པའི་ཐུགས་ནི་མཁྱེན་བརྩེའི་ཡེ་ཤེས་ལྷག་པར་རྒྱས། །འཕགས་པའི་བླ་མ་ཀུན་མཁྱེན་དྲི་མེད་འོད་ཟེར་སྟོང་འབར་མགོན་དེར་འདུད། །རྟེན་བཞེངས་མཆོད་སྦྱིན་ལ་སོགས་བསྟན་འགྲོར་སྨན་པའི་མཛད་བཟང་བསམ་མི་ཁྱབ། །ཟབ་རྒྱས་ཆོས་ཀྱི་ཉན་བཤད་བསྟན་བཅོས་བརྩམས་སོགས་ཀློག་པའང་བསམ་མི་ཁྱབ། །མཉམ་པར་བཞག་པའི་ཏིང་འཛིན་ཟབ་མོའི་སྒོམ་བྱུང་ཡོན་ཏན་བསམ་མི་ཁྱབ། །བསམ་མི་ཁྱབ་པའི་སྐྱེས་བུ་ཀུན་མཁྱེན་བླ་མ་རྒྱལ་བ་གཉིས་པར་འདུད༑ ༑འབུམ་ཕྲག་ཡོན་ཏན་དཔལ་གྱིས་རབ་ལྕི་འཕྲོག་ཏུ་མེད་པའི་གཟི་འབར་བ། །གང་འདོད་འདོད་དགུའི་གྲུ་ཆར་འབེབས་པོ་སྐལ་བཟང་སྐྱེ་བོ་ངལ་འཚོའི་གཉེན། །ཆེན་པོ་རྣམས་ཀྱི་རལ་པའི་རྩེ་མོར་ཀུན་ནས་ཀུན་ཏུ་མཆོད་འོས་པའི། །འཛམ་གླིང་མཛེས་པའི་རྒྱན་གྱུར་གཅིག་པུ་ངོ་མཚར་རཏྣ་མཆོག་དེར་འདུད། །དེ་ནས་པདྨ་དབང་ཆེན་གཙུག་ལག་ཆེན་པོར་སོ་ནམ་མཆོད་འབུལ་དང༌། །སྲུང་མར་གསོལ་མཆོད་ཕྲིན་གསོལ་འདུས་པ་རྒྱ་མཚོར་ཁྲོམ་ཆོས་གསུངས་པའི་ཚེ། །མེ་ཏོག་ཆར་བབས་འགྲོ་ཀུན་རྒྱུད་ལ་ཐར་པའི་ས་བོན་ཐེབས་པར་མཛད། །རྒྱ་མར་ཕྱག་ཕབ་བུ་སློབ་རྣམས་ལ་ཞལ་ཆེམས་བསླབ་བྱ་ལྷུག་པར་གནང༌༑ ༑མཆིམས་ཕུར་ཕེབས་ཉིན་འདི་ནི་རྒྱ་གར་དུར་ཁྲོད་བསིལ་བའི་ཚལ་དང་མཚུངས། །གཞན་དུ་སྐྱེས་ལས་གནས་འདིར་འཆི་བ་ལེགས་པས་ང་ཡི་སྒྱུ་ལུས་འདི། །མཆིམས་ཕུའི་དུར་ཁྲོད་ཆེན་པོར་འཇོག་པའི་བསམ་པ་ཐོག་ཏུ་ཁེལ་ལོ་གསུངས། །རྣམ་མང་ཕྱོགས་ཀྱི་འདུས་པར་འོད་གསལ་རྡོ་རྗེ་སྙིང་པོའི་དབང་ཁྲིད་བཏབ། །ཚོགས་གཉིས་རྒྱ་༷མཚོའི༷་དཔལ་ལས་མངོན་སྣང་ཀུན་མཁྱེན་འགྲོ་བའི་སྒྲོན་མེ་ཆེས། །སྲིད་པའི་རྒྱ༷་མཚོ༷་འགྱུར་དང་འདུ་བྱེད་སྡུག་བསྔལ་རླབས་ཕྲེང་གཡོ་བ་ལས། །སེམས་ཅན་རྒྱ༷་མཚོ༷་ཡོངས་སུ་སྒྲོལ་ཞིང་ལས་ཉོན་ས་བོན་ཀུན་བསྲེགས་པའི། །སངས་རྒྱས་རྒྱ་མཚོའི་མཛད་པ་དཔག་ཡས་བདག་གིར་བཞེས་ལ་ཕྱག་འཚལ་ལོ། །ལེགས་གསུངས་རྒྱ༷་མཚོ༷འི་དེ་ཉིད་ལེགས་རྟོགས་ཤིན་ཏུ་ཟབ་ཅིང་རྒྱ་ཆེ་བའི། །ལེགས་བཤད་རྒྱ༷་མཚོའི༷་ལྦུ་འཕྲེང་འཛུམ་དཀར་མཆོག་ཏུ་གྲོལ་བའི་དཔལ་ཡོན་གྱིས། །བསྟན་མཆོག་རྒྱ༷་མཚོ༷འི་གོས་ཅན་ཕྱོགས་མཐར་རབ་རྒྱས་ཡོངས་སུ་སྨིན་པ་ལས། །གདུལ་འགྲོ་རྒྱ༷་མཚོའི༷་དུབ་པ་ཀུན་བསལ་རྣམ་གྲོལ་རེ་སྐོང་མཛད་ཕྱག་འཚལ༑ ༑ཡེ་ཤེས་རྒྱ༷་མཚོ༷་རྙོགས་པའི་དྲི་བྲལ་མཁྱེན་ཆ་དང་གསལ་ཆོས་སྐུ་ལས། །ཐུགས་རྗེ་རྒྱ༷་མཚོ༷་གདུལ་བྱའི་ཞིང་ལ་མངོན་པར་གཡོ་བ་གཟུགས་ཀྱི་སྐུ། །ཡོན་ཏན་རྒྱ་མཚོ༷འི་རང་བཞིན་མཐའ་ཡས་སྐྱེ་དགུ་སྐྱོབ་པའི་མགོན་གྱུར་ཅིང༌། །མཛད་པ་རྒྱ༷་མཚོ༷་བསིལ་ལྡན་ལྗོངས་ཀུན་དཀར་པོར་བསྒྱུར་ལ་ཕྱག་འཚལ་ལོ། །བྱམས་པའི་མཁའ་ལ་སྙིང་རྗེའི་སྤྲིན་འཁྲིགས་དགའ་བའི་འབྲུག་སྒྲ་ཆེར་སྒྲོགས་ཤིང༌། །ཀུན་སྙོམས་ཕན་བྱེད་དམ་ཆོས་སྤྲིན་བཅུད་ཆིལ་ཆིལ་ཕབ་པས་གདུལ་ཞིང་གི། །ཀུན་ནས་དཀྲིས་པའི་མེ་ཚོགས་རབ་བཅིལ་དགེ་བཅུའི་ལོ་ཏོག་རྒྱས་མཛད་པའི། །ཨོ་རྒྱན་པདྨ་རྒྱལ་པོའི་སྲས་མཆོག་དྲི་མེད་འོད་ཟེར་ལ་ཕྱག་འཚལ། །སྦྱིན་པ་རྣམ་བཞིས་འགྲོ་བའི་རེ་སྐོང་ཚུལ་ཁྲིམས་གསུམ་གྱིས་རང་རྒྱུད་བསྡམས༑ ༑བཟོད་པ་གསུམ་གྱིས་དཀའ་ཐུབ་མཐར་ཕྱིན་བརྩོན་འགྲུས་གསུམ་གྱིས་དོན་གཉིས་འགྲུབ། །བསམ་གཏན་གསུམ་གྱིས་ཡོན་ཏན་མཆོག་ཐོབ་ཤེས་རབ་གསུམ་གྱིས་སྲིད་རྩ་བཅད། །ཀུན་ཏུ་བཟང་པོ་ཀུན་མཁྱེན་ཆོས་རྗེ་འགྲོ་བའི་བླ་མར་ཕྱག་འཚལ་ལོ། །བསྐྱེད་པས་སྣང་ཞེན་ལྷ་ཡི་སྐུར་སྦྱངས་བསོད་ནམས་ཚོགས་རྫོགས་སྤྲུལ་པའི་སྐུ། །ལས་རླུང་འཆིང་བ་དབུ་མའི་དབྱིངས་དག་ས་ལམ་ཉེར་བགྲོད་ལོངས་སྤྱོད་རྫོགས། །ཆོས་ཅན་སྣང་ཀུན་ཆོས་ཉིད་དབྱིངས་ཐིམ་གཞོན་ནུ་བུམ་སྐུར་རྟག་རོལ་བའི། །སྐུ་བཞི་དབྱེར་མེད་ཡེ་ཤེས་སྒྱུ་མ་ཀློང་ཆེན་རབ་འབྱམས་ལ་ཕྱག་འཚལ། །རིགས་ཅན་གསུམ་གྱི་གདུལ་བྱ་རྒྱ་མཚོ་སྨིན་གྲོལ་ལམ་ལ་བཀོད་ཟིན་ནས། །རྟག་པར་འཛིན་རྣམས་ཆོས་ལ་བསྐུལ་དང་བདུད་རིགས་མྱ་ངན་སེལ་སླད་དུ། །ཤཱཀྱའི་ཏོག་ཀྱང་ཀུ་ཤའི་ཚལ་ན་ཐ་མའི་མཛད་པ་ཉེར་བསྟན་ནས། །རིང་བསྲེལ་རྣམ་ལྔ་འགྲོ་བའི་མཆོད་སྡོང་ཆེན་པོར་བཞག་མཛད་ཇི་བཞིན་དུ༑ ༑ངག་གི་དབང་པོ་ཡེ་ཤེས་སྐུ་ཅན་འགྲོ་བའི་འདྲེན་པ་མཆོག་དེས་ཀྱང༌། །མཆིམས་ཕུའི་གནས་སུ་ལྔ་བཅུ་རྩ་དྲུག་ཆུ་ཡོས་རྒྱལ་ཟླའི་བཅོ་བརྒྱད་ཉིན། །ཆོས་སྐུའི་གཟིགས་སྟངས་དང་བཅས་གདོད་མའི་གཞི་ལ་སྤྲུལ་པའི་དཀྱིལ་འཁོར་བསྡུས། །དེ་ཚེ་དྭངས་པའི་མཁའ་ལ་ཉིན་མཚན་ཕྱེད་པར་འཇའ་འོད་དྲྭ་བས་སྦྲེལ། །ལྷ་ཡི་རོལ་མོའི་སྒྲ་དབྱངས་དང་འགྲོགས་མེ་ཏོག་བསིལ་མ་བཅལ་དུ་བཀྲམས། །འཁྱགས་རོམ་ཆུར་ཞུ་སེ་བའི་ལྗོན་ཤིང་ལོ་མ་མེ་ཏོག་རབ་ཏུ་རྒྱས། །སྐལ་བཟང་སློབ་མའི་ཚོགས་རྣམས་མི་རྟོག་ཡེ་ཤེས་འོད་གསལ་ཕྱམ་བརྡལ་གྱུར། །སྐུ་གདུང་མཆོད་ལ་ཉིན་མཚན་ཀུན་ཏུ་ཌཱ་ཀིའི་རང་སྒྲ་སིལ་སྙན་འགྲོལ། །ཕྱོགས་བཅུར་ཙནྡན་ག་བུར་སྤོས་ཀྱི་དྲི་བསུང་བཟང་པོས་ཡོངས་སུ་ཁྱབ། །ཞུགས་ལ་ཕུལ་ཚེ་དུས་མིན་སྒྲར་བཅས་ས་ཆེན་རྣམ་པ་དྲུག་ཏུ་གཡོས། །ཐུགས་ལྗགས་སྤྱན་གསུམ་གདུང་ཁང་ནས་འཕར་སྐལ་བ་ཅན་གྱི་པང་དུ་བྱོན། །རིགས་ལྔའི་གདུངས་དང་རིང་བསྲེལ་གྲངས་མེད་རྗེས་འཇུག་དད་པའི་རྟེན་དུ་བཞག །ལྷར་བཅས་འགྲོ་ཀུན་མཆོག་ཏུ་ངོ་མཚར་དད་པའི་གནས་ལ་སྦྱར་མཛད་དོ། །དྲི་༷མེད༷་མཁྱེན་བརྩེ་ནུས་པའི་འོད༷་ཟེར༷་སྟོང་འབར་སྔར་མེད་ཉིན་མོར་བྱེད། །བསྟན་འགྲོའི་བསོད་ནམས་དང་བའི་མཁར་ཤར་འཇིག་རྟེན་མུན་པ་ཀུན་བསལ་ཞིང༌། །ངེས་གསང་སྙིང་པོའི་བསྟན་མཆོག་ས་མོས་ཚལ་ཆེན་རབ་ཏུ་རྒྱས་མཛད་ནས། །སླར་ཡང་ཡེ་གཞིའི་རྒྱལ་སར་སྤྲུལ་པའི་དཀྱིལ་འཁོར་བསྡུས་ལ་ཕྱག་འཚལ་ལོ༑ ༑མཁྱེན་པའི་ནམ་མཁའ་མཆོག་ཏུ་རྒྱ་ཆེ་རྒྱལ༷་ཀུན་ཡབ་གྱུར་བློ་གཏེར་མགོན། །བརྩེ་ཆེན་ཐུགས་རྗེའི་ཆུ་གཏེར་གཏིང་ཟབ་རྒྱལ༷་བའི་མྱུ་གུ་སྙིང་རྗེའི་ལྷ། །ནུས་མཐུ་རྨད་བྱུང་བདུད་བཞིའི་དབྱིངས་བཅོམ་རྒྱལ༷་སྲས་གསང་འཛིན་མགོན་པོ་མཆོག །མཛད་པའི་ཕྲིན་ལས་ཀུན་ལས་ཁྱད་འཕགས་རྒྱལ༷་བ་གཉིས་པ་ལ་ཕྱག་འཚལ། །གང་ཐུགས་རྣམ་རྟོག་གཡོ་བ་བྲལ་ཡང་ཐུགས་རྗེའི་སྣང་བ་ཡུལ་ལ་འཇུག །ནམ་མཁའི་མཐའ་མཉམ་འགྲོ་ཀུན་སྐྱོབ་སླད་བཟོ་སྐྱེ་མཆོག་གི་སྤྲུལ་སྐུ་ཆེ། །གང་འདུལ་དེར་སྟོན་ཡིད་བཞིན་ནོར་ལྟར་རེ་བ་ཡོངས་སུ་སྐོང་མཛད་པའི། །ཀུན་མཁྱེན་ཆོས་རྗེ་བྱང་ཆུབ་སེམས་ཀྱི་ལྗོན་ཤིང་མཆོག་ལ་ཕྱག་འཚལ་ལོ། །ཡོན་ཏན་རབ་རྫོགས་ཁ་བའི་རྡུལ་བརྩེགས་ཐུགས་རྗེའི་ཟླ་ཟེར་དང་འགྲོགས་པས༑ ༑སྲིད་ལམ་ལྕོང་རོང་འཐུག་པོར་དུབ་པའི་མགྲོན་པོ་ངལ་གསོའི་སྨན་གཅིག་པུ། །བྱིན་རླབས་ཆུ་བོས་རྗེས་འཇུག་སྐལ་བཟང་འགྲོ་བའི་རེ་བ་རྫོགས་མཛད་པའི། །པདྨ་ལས་འབྲེལ་ལྷར་བཅས་སྐྱེ་དགུའི་མགོན་ལ་གུས་པས་ཕྱག་འཚལ་ལོ། །མཐོང་བ་ཙམ་གྱིས་ངན་འགྲོའི་ཆུ་གཏེར་འཇིགས་བཅས་ཕ་མཐར་བརྒལ་ནུས་ཤིང༌། །ཐོས་པ་ཙམ་གྱིས་རྣམ་དག་ཐར་པ་མཆོག་གི་ས་བོན་རྒྱུད་ལ་ཐེབས། །བསམ་པ་ཙམ་གྱིས་མཆོག་ཐུན་འདོད་དགུའི་དངོས་གྲུབ་ཆར་དུ་བསྙིལ་མཛད་པའི། །ཕན་པ་བཟང་པོ་འབྲེལ་ཚད་དོན་དང་ལྡན་ལ་གུས་པས་ཕྱག་འཚལ་ལོ། །ཨེ་མ་སྲིད་པ་གསུམ་ན་དཔེ་མེད་ཡོན་ཏན་མཆོག་མངའ་ཀུན་མཁྱེན་རྗེ། །སྙིང་ནས་གསོལ་འདེབས་བུུ་ལ་རྗེས་དགོངས་འཇིགས་པ་གསུམ་གྱི་གཡང་ལས་སྐྱོབས། །ཉེས་ཀུན་རྣམ་སེལ་ལེགས་ཚོགས་ལྷུན་གྲུབ་འདོད་དགུའི་རེ་བ་ཡོངས་རྫོགས་ཤིང༌། །འོད་གསལ་རྡོ་རྗེ་སྙིང་པོའི་དོན་རྟོགས་ལྷག་མེད་འགྲུབ་པར་བྱིན་གྱིས་རློབས༑ ༑ཀུན་མཁྱེན་ཆོས་རྗེའི་རྣམ་ཐར་ཟབ་ཅིང་རྒྱ་ཆེ་མཐའ་བྲལ་ཀུན་གསལ་མ། །མཐའ་དག་བརྗོད་ལ་སྨྲ་བའི་དབང་ཕྱུག་ནམ་མཁའ་ལྡིང་ཡང་ངལ་འཛིན་ན། །བདག་བློ་ཀུན་རྨོངས་ཕྱེ་ལེབ་རྩལ་གྱིས་གཞལ་ནུས་ལྟ་ཅི་དེ་ལྟ་ནའང༌། །དད་པའི་ངག་གི་ཅུང་ཟད་བརྗོད་དགེས་འགྲོ་ཀུན་མགོན་པོས་རྗེས་འཛིན་ཤོག །ཀུན་མཁྱེན་ཆོས་རྗེའི་རྣམ་ཐར་རྒྱ་མཚོ་ལྟ་བུ་ལས་དད་གུས་སྐྲ་རྩེས་བླངས་པའི་ཟེགས་མ་ཙམ་འདིའང༌། དུས་སྙིགས་ཐ་ལས་ཀྱང་སྙིགས་མའི་མཐར་སྐྱེས་པའི་བཙུན་གཟུགས་འཛིན་པ་པདྨ་རྣམ་རྒྱལ་གྱིས་བྲིས་པ་སྐྱེ་ཀུན་བླ་མས་རྗེས་སུ་འཛིན་པའི་རྒྱུར་གྱུར་ཅིག སརྦ་དཱ་མངྒལཾ།
༄༅། །ན་མོ་གུ་ར་ཝེ། ཀ༷་དག་ཀུན་བཟང་དགོངས་ཀློང་མངོན་གྱུར་ཐམས་ཅད་མཁྱེན། །ཁ༷་བ་ཅན་ལྗོངས་ངེས་གསང་བསྟན་འགྲོའི་དཔུང་གཉེན་མཆོག །ག༷་ནས་བསམས་ཀྱང་རྣམ་སྣང་གསུང་གི་རྡོ་རྗེ་དངོས། །ང༷་ཡི་བླ་མ་རྩེ་ལེ་སྣ་ཚོགས་རང་གྲོལ་དྲན། །ཅ༷་ཅོ་འཆལ་སྤྱོད་འཁྲུལ་བའི་དྲི་མ་ཕྲ་མོས་ཀྱང༌། །ཆ༷་ཙམ་གོས་མིན་གནས་བརྟན་ཉེ་བར་འཁོར་བཞིན་དུ། །ཇ༷་ཆང་ཤ་སོགས་སྙིགས་སྤྱོད་ལོག་འཚོས་མ་སྦགས་པའི། །ཉ༷༷་རྒྱས་ཟླ་ལྟར་ཚུལ་ཁྲིམས་རྣམ་པར་དག་དེ་དྲན། །ཏ༷་ཐཱ་ག་ཏའི་བསྟན་འཛིན་ཡོངས་ཀྱི་ཁྱུ་མཆོག་ཆེ། །ཐ༷་སྙད་ཙམ་མིན་ཡང་དག་དོན་གྱི་སྤོང་བ་པ། །ད༷་ལྟའི་དུས་ཀྱང་གྲོལ་བ་མཆོག་བརྙེས་གྲགས་པའི་གཏེར༑ ༑ནཱ༷་ག་རྫུ་ནའི་ལེགས་མཛད་རྣམ་ཐར་ཅིས་ཀྱང་དྲན། པ༷་སངས་ལྟར་དཀར་ལྷག་བསམ་བྱང་ཆུབ་སེམས་སྤྲིན་ལས། །ཕ༷་རོལ་ཕྱིན་པ་དྲུག་ལྡན་ཕན་བདེའི་གྲུ་ཆར་གྱིས། །བ༷་མཆོག་དཔག་བསམ་ཤིང་བཞིན་འགྲོ་བློའི་རེ་སྐོང་བའི། །མ༷་ལུས་འགྲོ་བའི་གཉེན་གྱུར་སེམས་དཔའ་ཆེ་དེ་དྲན། །ཙཱ༷་རི་ཏྲ་སོགས་དབེན་གནས་རི་བོར་རྟག་དགྱེས་ཤིང༌། །ཚ༷་གྲངས་དཀའ་སྤྱད་བཟོད་པའི་གོ་ཆ་སྲ་བ་ཡིས། །ཛ༷་ལང་གདུག་པ་བདུད་སྡེའི་དཔུང་ཚོགས་དཔའ་བཀོང་ནས། །ཝ༷་ཆུའི་རྒྱུན་བཞིན་ཆད་མེད་བསྐྱེད་རྫཽགས་ཉམས་ལེན་དྲན། །ཞྭ༷་མོའི་ཏོག་ལྟར་ལྷར་བཅས་སྐྱེ་དགུའི་མཆོད་འོས་ཆེ། །ཟ་༷མ་ཏོག་བཞིན་དཔག་མེད་ཡོན་ཏན་བཅུད་ཀྱིས་གང༌། །འ༷་འུར་ཆོས་བརྒྱད་ཞེན་པའི་འཆིང་བས་བཅིང་མིན་པའི། །ཡ༷་མཚན་ཡོན་ཏན་རྣམ་མང་རྒྱན་གྱི་ཕྲེང་བ་དྲན། །ར༷་མ་ཎ་བཞིན་སྙིང་སྟོབས་བརྩོན་པའི་ཁུར་ཁྱེར་ནས། །ལ༷་བ་པ་བཞིན་གྲུབ་པའི་གོ་འཕང་མཐོན་པོར་བསྙེགས། །ཤ༷་བཙོན་ཁྲི་མུན་ཆུད་འདྲའི་ཉམ་ཐག་འགྲོ་བ་རྣམས། །ས༷་ལམ་རིམ་སྦྱོར་འཕགས་པའི་གོ་འཕང་སྦྱོར་དེ་དྲན། །ཧ༷་ཅང་ཚིག་སྦྱོར་སྙན་པར་སྤྲོ་བའི་ནུས་དབེན་ཀྱང༌། །ཨ༷་ཏིས་བསྟན་འཛིན་ཡོན་ཏན་སྙིང་ནས་དྲན་པ་ཡིས། །ཆ་ཙམ་བསྔགས་པའི་བསོད་ནམས་ཅུང་ཟད་བསགས་པ་འདིས༑ ༑འགྲོ་བ་ཐམས་ཅད་མགོན་པོ་ཁྱོད་འདྲ་ཉིད་གྱུར་ཅིག །བདག་ཀྱང་རྣམ་གཡེང་འདུ་འཛིའི་དགྲ་བོ་ལས་རྒྱལ་ནས། །ནགས་མཐོང་རི་དྭགས་རྒྱུ་བའི་སྨན་ལྗོངས་ཉམས་དགའ་བར། །དབེན་གསུམ་བདུད་རྩིའི་བཅུད་ལེན་མཆོག་ལ་བརྟེན་པ་ཡི། །སྐལ་བ་བཟང་པོ་དུས་ལས་ཡོལ་བར་མ་གྱུར་ཅིག །ཅེས་པའང་རྗེ་བཙུན་བླ་མ་མཆོག་གི་ཡོན་ཏན་རྗེས་སུ་དྲན་ནས་འདུ་གསུམ་པ་སྤྲུལ་མིང་པད་རྣམ་གྱིས་ཤུགས་འབྱུང་ངག་གིས་བརྗོད་པ་དགེ།
༄༅། །ཀ༷་མ་ལ་ལྟར་ཀུན་གྱིས་སྤྱི་བོའི་རྒྱན། །ཁ༷་བ་དུང་ལྟར་དཀར་བའི་རྣམས་ཐར་འཆང༌༑ ༑ག་༷ནས་བསམས་ཀྱང་སྙིགས་མའི་རྒྱལ་བ་དངོས། །ང༷་ཡི་རྣམ་འདྲེན་གཏེར་བདག་གླིང་པར་འདུད། །ཅ༷་ཅོ་གྲག་པའི་རྗེས་འབྲང་ཙམ་མིན་པར། ཆ་ཤས་ཡོན་ཏན་ཡོངས་རྫོགས་མཁས་གྲུབ་རྗེ། །ཇ༷་འཐུང་ཡུན་ཙམ་མི་བསྙེལ་གསོལ་འདེབས་ན། །ཉ་གང་ཟླ་རྒྱས་ཞལ་བཟང་ངོམས་པར་མཛོད། །ཏ༷་ཐཱ་ག་ཏའི་རིང་ལུགས་མདོ་སྔགས་གཞུང༌། །ཐ༷་དད་མ་གྱུར་ཟུང་འབྲེལ་སྔ་འགྱུར་བསྟན། །ད༷་ལྟའི་དུས་སུ་མ་ཉམས་སྤྱོད་ཡོད་པ། །ན་༷མ་རེ་བཞིན་བཀའ་དྲིན་རྗེས་སུ་དྲན། །པ༷་སངས་ཟླ་དཀར་རྗེས་འགྲོའི་ཕྲིན་ལས་ཀྱིས། །ཕ༷་མཆོག་པདྨའི་བསྟན་པ་རིན་པོ་ཆེར། །བ༷་གླང་སྤྱོད་ཚུན་འཛིན་མའི་ཁྱོན་ཡོངས་པོར། །མ༷་ལུས་ཉི་མའི་དཔལ་བཞིན་ཁྱབ་པར་མཛད། །ཙཱ༷་རི་དང་མཚུངས་གནས་གཏེར་སྒོ་མང་འབྱེད༑ ༑ཚ༷་ནད་ཅན་ལ་ག་བུར་སྨན་མཆོག་ལྟའི། །ཛ༷་ཡའི་དགོངས་བཅུད་དུས་བབས་ཟབ་གཏེར་གྱིས། །ཝ༷་ལས་ཉམས་དམན་སྙིགས་འགྲོ་སྐྱོབ་པར་མཛད། །ཞྭ༷་གོས་སྐད་རིགས་མི་གཅིག་འགྲོ་ཚུན་གྱིས། །ཟ༷་འཐུང་ཕུད་ཀྱིས་མཆོད་ཅིང་སྐྱབས་སུ་འཛིན། །འ༷་འུར་གྲགས་སྐམ་འཁྱོགས་བརྗོད་ཙམ་མིན་པར། །ཡ༷་མཚན་གྲགས་གསལ་འབྲེལ་ཚད་དོན་དང་ལྡན། །ར༷་བ་གངས་རིས་བསྐོར་བའི་འཛིན་མའི་ཁྱོན། །ལ༷་ལ་ཙམ་མིན་བསྟན་འགྲོ་ཡོངས་ཀྱི་བདག །ཤ༷་ཚུགས་མི་རུ་བཟུང་ལས་ངེས་པའི་དོན། །ས༷་བཅུའི་དབང་ཕྱུག་གོང་ས་མཆོག་དེས་བསྐུར། །ཧ༷་ལའི་སེམས་འཆང་མཐའ་དམག་ཁ་ནོན་སོགས། །ཨ༷་མཚར་མཛད་པ་བསམ་གྱིས་མི་ཁྱབ་པས། །གངས་ལྗོངས་མཐའ་དབུས་བདེ་བའི་དཔལ་ལ་སྦྱར། །སྐུ་དྲིན་ཡོད་དོ་བོད་འབངས་ཐུགས་ལ་འཆང༌། །བདག་ནི་འདི་བཟུང་སྐྱེ་བའི་ཆུ་སྐྱེས་ཕྲེང༌། །མགོན་ཁྱོད་ཐུགས་རྗེའི་ཉི་མས་རྟག་བསྐྱངས་ཤིང༌། །ལུང་རྟོགས་ཡོན་ཏན་འདབ་མ་རབ་གྲོལ་བས། །གསང་ཆེན་སྙིང་པོའི་མཚོ་ཆེན་མཛེས་བྱེད་ཤོག །ཅེས་པའང་གཏེར་ཆེན་བླ་མ་རིན་པོ་ཆེའི་ཡོན་ཏན་དང་བཀའ་དྲིན་དྲན་པའི་དབང་གིས་ཤུགས་འབྱུང་ངག་གིས་བརྗོད་པ་པོ་ནི་གང་གི་རྗེས་འཇུག་སྤྲུལ་མིང་བི་ཛས་སོ།།
༄༅། །མགོན་སྲས་བཅས་རྒྱལ་བའི་ཡེ་ཤེས་སྐུ། །དཔལ་པདྨ་ཀ་རའི་ཞལ་སྐྱིན་མཆོག །བོད་གངས་རིའི་ཁྲོད་ཀྱི་གཙུག་གི་རྒྱན། །ཕ་གཏེར་བདག་གླིང་པའི་ཞབས་ལ་འདུད། །མགོན་པདྨའི་ཞལ་ཚབ་རིག་པ་འཛིན། །རྗེ་འགྲན་བྲལ་གཏེར་ཆེན་ཡབ་སྲས་སོགས། །ཡོངས་མཁས་གྲུབ་རིག་འཛིན་བྱེ་བ་ཡིས། །ཆོས་བཀའ་གཏེར་མདོ་རྒྱུད་ཟབ་རྒྱས་ཀྱིས། །བཤད་སྒྲུབ་ཀྱི་འཁོར་ལོ་བསྐོར་བའི་གནས། །བོད་གངས་རིའི་ཁྲོད་ཀྱི་པདྨ་འོད། །དཔལ་ཨོ་རྒྱན་སྨིན་གྲོལ་གླིང་མཆོག་ཅེས། །རྩ་གསུམ་གྱི་བྱིན་རླབས་སྤྲིན་བཞིན་འཐིབ། །མཁས་གྲུབ་ཀྱི་འདུ་བ་རྒྱུན་མི་ཆད། །སྤང་ཀློག་གི་ཕྲིན་ལས་མཐའ་ནས་རྒྱས། །སྙན་གྲགས་ཀྱི་འཛམ་གླིང་ཡོངས་ལ་ཁྱབ། །ངོ་མཚར་གྱི་རྟེན་གསུམ་བསྒྲང་ལས་འདས། །སྤྱིར་ཐུབ་བསྟན་ཡོངས་ཀྱི་རྒྱན་དུ་ཆེ། །དགོས་སྔ་འགྱུར་བརྒྱུད་པའི་ཆུ་མགོ་མཆོག །མཚན་ཐོས་པ་དོན་ལྡན་འོག་མིན་ཞིང༌། །དཔལ་མཁའ་སྤྱོད་བདེ་ཆེན་གླིང་ཆེན་པོར། །སྐྱབས་ཀུན་འདུས་པདྨ་སཾ་བྷ་ཝས། །སྔོན་ཐུགས་སྨོན་བཙན་པོའི་ཁྱད་པར་གྱིས། །ཕྱིས་གདུལ་བྱ་རྗེས་སུ་འཛིན་པ་ཡི། །དུས་ཁྱད་འཕགས་དབང་ཆེན་སྤྲེལ་ཟླ་ཡི། །དམར་ཕྱོགས་ཀྱི་མཁའ་འགྲོ་འདུ་བའི་ཚེ། །སྐྱབས་འགྲན་ཟླ་མེད་པ་གཏེར་ཆེན་རྗེའི། །གདུང་འཁྲུལ་བྲལ་ཡེ་ཤེས་ཌཱ་ཀི་ནི། །མཚན་བརྗོད་པར་དཀའ་བའི་རྗེ་བཙུན་མཆོག །དཔལ་འགྱུར་མེད་བདེ་ཆེན་ཆོས་སྒྲོན་གྱིས། །མགོན་པདྨའི་ཐུགས་བཅུད་ཟབ་དགུའི་སྙིང༌། །མ་མཁའ་འགྲོ་སྟོང་གི་སྙིང་ཁྲག་མཆོག །ཕ་འགྱུར་མེད་རྡོ་རྗེའི་ཟབ་གཏེར་བཅུད། །མཚན་ཙམ་གྱིས་གྲོལ་བ་སྟེར་མཛད་པའི། །དུས་གསུམ་ན་འབྱུང་བར་དཀོན་པའི་ཆོས། །ལམ་ཟབ་མོ་བདེ་གཤེགས་ཀུན་འདུས་ཞེས། །སྙན་བརྒྱུད་ཀྱི་གདམས་ངག་མ་ཟག་ཅིང༌། །དོན་བརྒྱུད་ཀྱི་བྱིན་རླབས་མ་ཡལ་བའི། །སྨིན་གྲོལ་གྱི་གདམས་པའི་བདུད་རྩི་མཆོག །བདག་དང་འདུས་སྐལ་ལྡན་ཞིང་སར་ཕབ། །གཞི་བདེ་གཤེགས་སྙིང་པོའི་ས་བོན་མཆོག །འབྲས་སྐུ་བཞིའི་སྙེ་མར་སྨིན་རུང་མཛད། །རྒྱུད་དད་དམ་དག་པའི་མ་ཀུ་རར། །མགོན་བརྒྱུད་པའི་བྱིན་རླབས་ཞུགས་པའི་མཐུས། །ཉམས་སྣང་གི་གཟུགས་བརྙན་འབུམ་ཕྲག་བཀྲ། །རྟེན་འབྱུང་གི་དགེ་མཚན་ཅིར་ཡང་ཤར། །འདི་གཅིག་ཏུ་སྔོན་སྨོན་དགེ་བའི་མཐུ། །གཉིས་སུ་ནི་བརྒྱུད་པའི་བྱིན་རླབས་ཏེ། །གསུམ་དུ་ཡང་མཚུངས་མེད་རྗེ་ཡི་དྲིན། །འདི་བསམ་གྱིན་བཀའ་དྲིན་འཁོར་ཐབས་བྲལ། །བདག་ལུས་ངག་ཡིད་གསུམ་བྲན་དུ་འབུལ། །ཚེ་ལྷག་འདི་དམ་པའི་ཆོས་ལ་དྲིལ། །དངོས་བརྒྱུད་ཀྱིས་བསྟན་འགྲོར་གང་ཕན་བྱ། །བསམ་ཀུན་འདི་ཡོངས་སུ་འགྲུབ་པ་ཞིག །རྗེ་མཚན་ལྡན་བླ་མས་བྱིན་གྱིས་རློབས། །མགོན་རྗེ་ཡི་ཞབས་པད་བསྐལ་བརྒྱར་བརྟན། །བཤད་སྒྲུབ་ཀྱི་ཕྲིན་ལས་ཕྱོགས་བཅུར་རྒྱས། །བདག་གུས་སློབ་བསམ་ཀུན་ཆོས་བཞིན་འགྲུབ། །བཀྲ་ཤིས་ཀྱི་ཉི་མ་རྟག་འཆར་ཤོག །ཚུལ་དེ་སྐད་པདྨ་དགྱེས་པ་ཡི། །ངག་མགྲིན་པ་གླུ་ཡི་རྟ་ལས་དྲངས། །ཚུལ་འདིས་ཀྱང་སྐལ་བཟང་མཆེད་ལྕམ་རྣམས། །དོན་གཉིས་ཀྱི་འདོད་པ་ཀུན་འགྲུབ་ཤོག །དགེའོ།།
༄༅། །གཏེར་མཛོད་དོགས་སེལ་ཉུང་ངུ་རྣམ་གསལ་བཞུགས།
ན་མོ་མཉྫུ་ཤྲཱི་ཡེ། འདྲེན་པ་བློ་གྲོས་ཞེས་བྱ་བ། །ཤེས་བྱ་མཛོད་ལྔ་སྟོན་པ་པོར། །རྫོགས་སངས་རྒྱས་ཀྱི་ལུང་བསྟན་པའི། །སྐྱོབ་པ་མཆོག་ལ་ཕྱག་འཚལ་ལོ། །སྟོན་པ་སྣང་མཛད་རྡོ་རྗེ་ཅན། །སླར་ཡང་ལྔ་བདོར་རྗེས་བརྩེའི་གར། །ངེས་གསང་བཀའ་ཡི་སྡུད་པོ་རུ། །འཇམ་མགོན་ཆོས་ཀྱི་ཉི་མར་ཤར། །དེ་ཚེ་ཕས་ཀྱི་རྒོལ་བ་དག །ཉིན་བྱེད་ཁྲོད་ན་རྒྱུ་སྐར་བཞིན། །རང་གི་སྤོབས་པ་ཟད་མཐོང་ནས། ཞབས་སེན་མཐོན་ཀའི་དཔལ་ལའང་རེག །ནམ་ཞིག་འཇིག་རྟེན་འོད་ནུབ་ཚེ། །སྨག་ལ་འབྱུང་པོའི་བྱ་བཞིན་དུ། །འཛེམ་མེད་མུ་ཅོར་སྨྲ་བའི་ངག །རྒྱང་རིང་ཕྱིན་ནས་སྒྲོག་པར་བྱེད། །མཛོད་ཆེན་བོན་དང་འདྲེས་པའི་རྒྱུས། །གང་ཞུས་སྐྱབས་སྡོམ་འཇིག་གོ་ལོའི། །འབྲེལ་མེད་བདུད་ཀྱི་གསང་ཚིག་དུམ། །ཁོ་བོའི་འདྲེན་བྱེད་ལམ་དུ་གྱུར༑ ༑དེ་ཚེ་སྡང་དང་གྲགས་འདོད་བློས། །བསླད་མིན་སྐལ་བ་དམན་པའི་འགྲོ། །ཆོས་སྤངས་གཡང་ལས་བསྲུང་སླད་དུ། རིགས་པར་ལྡན་པའི་ཚིག་འདི་བསྒྲགས། །སངས་རྒྱས་བཅོམ་ལྡན་བསམ་མི་ཁྱབ། །དེ་བཞིན་གཤེགས་པ་རྟག་པའི་སྐུ། །སེམས་ཅན་རྣམས་ལ་ཕན་པའི་ཕྱིར། །བཀོད་པ་རྣམ་པ་སྣ་ཚོགས་སྟོན། །གདོད་མའི་མགོན་པོ་འོད་མི་འགྱུར། །ཡེ་ཤེས་རང་སྣང་དང་པོའི་གཞིར། །བྱང་ཆུབ་དག་པ་གཉིས་ལྡན་དཔལ། །ཟག་པ་མེད་སྡེ་ཉེར་གཅིག་གི། །ཁྱད་བྱས་ངོ་བོ་ཉིད་སྐུ་ལས། །མ་གཡོས་མི་གཡོ་གཡོ་མེད་བཞིན། གཏིང་གསལ་འགགས་མེད་ཡེ་ཤེས་མདངས། །ཕྱིར་གསལ་ལྷུན་གྲུབ་ལོངས་སྤྱོད་རྫོགས། །ཞི་བ་པདྨ་ཀུན་ཏུ་འཆང༌། །ཁྲོ་བོ་ཆེ་མཆོག་དྲག་པོ་རྩལ། རང་རང་སྟོན་འཁོར་ཞིང་སྐུ་སོགས། །རང་སྣང་ཉིད་དེ་གཞན་མ་ཡིན། །འདི་ནི་རྒྱུན་མཐར་གནས་པས་ཀྱང༌། །སྤྱོད་ཡུལ་མིན་ན་ཕལ་གྱིས་ཅི། །དེ་ཡི་རྩལ་ལས་དག་པའི་འཁོར། །ས་རབ་རིག་པ་འཛིན་རྣམས་ལ། །ལོངས་སྤྱོད་རྫོགས་སྐུའི་སྤྲ་ཕབ་ཚུལ། ངེས་པ་ལྔ་ལྡན་རྣམ་པའང་སྟོན། །ཤིན་ཏུ་གདུག་གཅིང་གཏུམ་པའི་ངོར། །མི་བསྲུན་ཁྲོ་བོ་འཆོལ་བའི་སྐུ། །གར་དགུའི་ཉམས་ཀྱིས་འཇིགས་འཇིགས་ལྟའི། །ཤུགས་ཀྱིས་སྒྲོལ་བའི་ཕྲིན་ལས་མཛད། །ཆོས་ཀྱི་དབྱིངས་ལ་ཁྱད་མེད་ཀྱང༌༑ ༑གློ་བུར་བག་ཆགས་གསུམ་གྱི་སྦུབས། །ཆུད་གྱུར་འགྲོ་བ་དྲུག་གི་ངོར། །རིགས་པའི་སྐྱེས་བུ་དྲུག་ལ་སོགས། །གདུལ་བྱ་སེམསཅན་ལས་སྣང་དང༌། །འདུལ་བྱེད་སྟོན་པའི་ཐུགས་རྗེའི་འཕྲུལ། །ཚོགས་ལས་རྟེན་འབྱུང་སྒྱུ་མའི་གར། །ནམ་མཁའ་མཉམ་པར་རབ་ཏུ་སྟོན། །ས་གསུམ་ཐམས་ཅད་ཀུན་ཏུ་ནི། །སེམས་དཔའ་ཆེན་པོ་སྟོན་བྱེད་པ། །རེས་འགའ་བྱང་ཆུབ་རེས་འགའ་ལྷུམ། །རེས་འགའ་ཞི་ལ་རེས་འགའ་དྲག །རེས་འགའ་གདོན་ཆེན་བགེགས་མཛད་དེ། །དེ་ལ་སོགས་པ་མཐའ་ཡས་མཆོག །རི་དང་སྐྱེ་བོ་ཐམས་ཅད་དོ༑ ༑བྱེ་བྲག་མི་མཇེད་འཇིག་རྟེན་འདིའི། །འཛམ་གླིང་བྱེ་བ་ཕྲག་བརྒྱ་རུ། །བན་གྱིས་འདུལ་ལ་བཅོམ་ལྡན་འདས། །ཆགས་བྲལ་སྤྲུལ་སྐུའི་ཚུལ་གྱིས་ནི། །མདོ་ཡི་སྡེ་སྣོད་གསལ་བར་མཛད། །ཐུན་མིན་སྔགས་ཀྱིས་གདུལ་བྱ་ལ། །དཔལ་ལྡན་སངས་རྒྱས་པདྨ་སྐྱེས། །ཀུན་མཁྱེན་ཡེ་ཤེས་མཛོད་འཛིན་པ། །ཁྱབ་བདག་སྒྱུ་འཕྲུལ་དྲྭ་བར་སྣང༌། །བོན་གྱིས་འདུལ་ལ་གཤེན་རབ་ཆེ། །བླ་ཆེན་དྲན་པའི་སྲས་ཚུལ་དང༌། །རང་བྱུང་ཁྱེའུར་བསྟན་ནས་ནི༑ ༑བཀྲི་དྲང་ཐར་པའི་ལམ་ལ་འཛུད། །གཞན་ཡང་གང་འདུལ་མོས་ངོ་རུ། །ཐོད་ཕྲེང་སྡེ་ལྔ་མཚན་མཆོག་བརྒྱད། །འཕྲུལ་མཚན་ཉི་ཤུ་ལྔ་ལ་སོགས། །རྣམ་ཐར་བསམ་མི་ཁྱབ་པའི་སྤྲིན། །མངལ་དང་བརྫུས་ཏེ་འཁྲུངས་པ་སོགས། །ལོ་རྒྱུས་འཕགས་བོད་མཁས་གཞུང་དང༌༑ ༑ཟབ་མོའི་གཏེར་ཆོས་ལ་སོགས་པ། །ཚད་མར་གྱུར་པ་བསམ་མི་ཁྱབ། །དེ་ཀུན་གདུལ་བྱའི་བློ་ཁྱད་ཀྱིས། །ཇི་ལྟར་ནོར་བུ་དྭངས་པ་དག །འོག་གཞིའི་རས་ཀྱི་བྱེ་བྲག་གིས༑ ༑སྣ་ཚོགས་སྣང་ཡང་དངོས་མིན་ལྟར། །ཁྱབ་བདག་རྫོགས་པའི་སངས་རྒྱས་ཀྱང༌། །སྣ་ཚོགས་སྣང་ཡང་དེ་ངོར་མེད། །སྟོང་དང་རྟེན་འབྱུང་དོན་གཅིག་ཏུ། །འཆར་བ་དབུ་མ་པ་ཡི་ལུགས། །བདེན་གཉིས་རྣམ་འབྱེད་ལ་མཁས་ན། །ཤེས་པར་འགྱུར་གྱི་གཞན་དུ་མིན༑ ༑གང་གི་རང་བཞིན་ཆགས་སོགས་དང༌། །བྲལ་ཡང་ཞི་ལ་ཞི་ཚུལ་དང༌། །ཁྲོ་ལ་ཁྲོ་བོའི་ཚུལ་གྱིས་ནི། །བྱང་ཆུབ་མཆོག་སྟོན་དེར་ཕྱག་འཚལ། །གཞན་དུ་དྲང་ངེས་ལྡེམ་དགོངས་གཞུང༌། །ཐེག་པ་ཆེ་ཆུང་མཚན་ཉིད་སྔགས། །ཕྱི་ནང་གནས་སྣང་ལ་སོགས་པ། །ཐམས་ཅད་མཐུན་དགོས་ཧ་ཅང་ཐལ། །ཁྱད་པར་བོན་རྣམས་འདུལ་བའི་ཕྱིར། །དྲན་པའི་སྲས་སུ་བསྟན་པ་ལ། །འགལ་བ་ཅུང་ཟད་ཡོད་མིན་ཏེ། །མདོ་ལས་བདེ་གཤེགས་སྤྲུལ་པ་ནི། །ཚད་མེད་འགྲོ་བ་གང་གང་གིས། །འདུལ་བ་དེ་དེའི་གཟུགས་དང་ནི། །ཁ་དོག་མིང་གིས་དོན་མཛད་དོ། །ལྷ་ཡི་རྒྱལ་པོ་དབང་བསྒྱུར་ནས། །ངན་སོང་དམྱལ་བའི་གཟུགས་ཀྱི་བར། །གང་འདུལ་གཟུགས་སུ་སྤྲུལ་གསུངས་དང༌། །འཇམ་དཔལ་དེ་བཞིན་གཤེགས་པའི་སྐུ། །གསེར་དང་བཻཌཱུར་ཨནྡྷ་སྙིལ། །སྤུག་དང་མུ་ཏིག་དམར་མདོག་གིས། །འདུལ་ལ་དེ་ཡི་ཁ་དོག་སྟོན། །དེ་བཞིན་འཇིག་རྟེན་སྐྱོང་བ་དང༌། །བརྒྱ་སྦྱིན་ཚངས་དབང་ལྷ་མ་ཡིན༑ ༑མི་དང་དུད་འགྲོ་དམྱལ་བ་དང༌། །གཤིན་རྗེའི་འཇིག་རྟེན་པས་གདུལ་བྱར། །དེ་དག་གཟུགས་བཞུགས་ཆོས་སྟོན་གསུངས། །དེ་ཕྱིར་མཚོ་སྐྱེས་པདྨ་རྒྱལ། །དབང་བཅུའི་གོ་འཕང་བརྙེས་པའི་ཕྱིར། །བོན་རྣམས་འདུལ་ཕྱིར་དྲན་པ་ཡི། །སྲས་སུ་ཅི་ཕྱིར་སྟོན་མི་མཛད༑ ༑དགོས་པའི་དབང་གིས་བཅོམ་ལྡན་འདས། །རབ་དགའ་འདུལ་ཚེ་དྲི་ཟ་ཡི། །རྒྱལ་པོར་སྤྲུལ་ཚུལ་མི་ཤེས་སམ། །དེ་ཚེ་སྐྱབས་མིན་འགྱུར་རམ་ཅི། །གཉེན་པོ་མཆོག་ལ་ཉེས་མི་གོས། །སངས་རྒྱས་ཆེ་བ་བསྟན་སོགས་ཕྱིར། །སོར་ཕྲེང་ཅན་དང་ལྷས་སྦྱིན་སོགས། །སངས་རྒྱས་སྤྲུལ་པར་ལུང་བསྟན་བཞིན། །བསྟན་པ་མཆོག་དང་སྟོན་པ་ཡི། །ཡ་མཚན་ཆེ་བ་འབྱིན་སླད་དུ། །དྲན་པ་ལ་སོགས་བོན་སྟོན་རྣམས། ཉིད་ཀྱིས་སྤྲུལ་ལ་འགོག་བྱེད་ཅིང༌༑ ༑ཁྱད་པར་དྲན་པ་ནམ་མཁའ་ནི། །འབངས་རིགས་ཉེར་ལྔའི་ཡ་གྱལ་དུ། །གསང་སྔགས་ནང་གི་གྲུབ་ཐོབ་ཆེར། །ཡོངས་ལ་གྲགས་པ་མིན་ནམ་ཅི། །དེ་ཕྱིར་དྲན་པ་ཡབ་སྲས་ཚུལ། །ལོ་རྒྱུས་ཀློང་གསལ་བཀའ་ཐང་དང༌། །སྒྲུབ་ཐབས་རྡོར་གླིང་གཏེར་མར་ཡོད༑ ༑དེས་ན་རང་བཟོའི་ཉེས་པ་དང༌། །སྐྱབས་སྡོམ་འཇིགས་དོགས་ཅི་ལ་ཡོད། །སྤྲུལ་སྐུ་རྡོ་རྗེ་གླིང་སོགས་ཀྱིས། །བོན་གྱིས་འདུལ་བའི་གང་ཟག་ངོར། །བོན་གཏེར་བཞེས་ནས་བྱིན་ནོ་དང༌། །བདག་གིར་མ་མཛད་དོར་རོ་ལོའི། །རང་ཚིག་འགལ་བ་འདི་ལ་ལྟོས། །རྒྱལ་བས་བསམ་འདས་ཐེག་པའི་སྒོ། །གདུལ་བྱའི་བློ་རིམ་དང་འཚམ་པར། །བསྟན་ལས་ཐམས་ཅད་གཅིག་ཉིད་ལ། །མཐའ་དག་རྫོགས་པར་བསྟན་ནམ་ཅི། །མཁས་མཁས་འདྲ་བའི་ཚིག་སྦྱོར་གྱིས། །རང་མཚང་གསལ་བར་མ་བྱས་སམ། །ཡང་གཅིག་ཁྱོད་ལ་འདི་སྐད་འདྲི། །བོན་གཏེར་བོན་ལ་བྱིན་པ་དེ། །སྟོན་པ་འབའ་ཞིག་དབང་བྱས་ནས། །རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་ནི། །རྗེས་འབྲེལ་མཚན་ཉིད་ཡོད་དམ་མེད། །མེད་ན་སྦས་དང་འབྱིན་པོ་ཡི། །རྩོད་བྲལ་རིག་འཛིན་མཆོག་རྣམས་ཀྱིས༑ ༑དམ་ཆོས་འདྲར་སྣང་སྟོན་པ་ཡི། །གཡོ་སྒྱུས་སེམས་ཅན་བསླུས་པར་འགྱུར། །ཡོད་ན་འཕགས་ཆེན་དེ་རྣམས་ལ། །དམ་པའི་ཆོས་ནི་སྤང་ངོ་ཞེས། །སྐུར་བ་མི་ཟད་ཁྱོད་ཀྱིས་བཏབ༑ ༑རྣམ་སྨིན་འབྲས་བུ་ཅིར་འགྱུར་སོམས། །མཁྱེན་པའི་སྐད་ཅིག་གཅིག་ཉིད་ཀྱིས། །ཤེས་བྱའི་དཀྱིལ་འཁོར་ཀུན་ཁྱབ་ན། །རྒྱལ་བས་བོན་གྱི་གདུལ་བྱ་ལ། །འདུལ་བྱེད་ཐེག་པའང་མཁྱེན་དགོས་འགྱུར། །གཞན་དུ་ཐམས་ཅད་མཁྱེན་པ་བུད། །བོན་འདུལ་ཐབས་ལ་རྨོངས་པའི་ཕྱིར། །མཁྱེན་ན་བཏང་སྙོམས་འཇོག་མི་རིགས། །བོན་ཡང་བདེ་གཤེགས་སྙིང་པོ་ཅན། །རང་བཞིན་རྣམ་དག་ཆོས་ཉིད་ཁམས། །སྣང་ཚུལ་གློ་བུར་འཁྲུལ་པས་སྒྲིབ། །གནས་སྣང་མི་མཐུན་སོ་སོར་ཡོད། །དེ་སླད་སྣང་ཚུལ་འཁྲུལ་པའི་གཡའ། །སེལ་ལ་བརྩོན་པ་ཅིས་མི་མཛད། །ཇི་སྲིད་སེམས་ནི་འཇུག་པའི་བར། །ཐེག་པའི་མཐའ་ལ་ཐུག་མེད་ན། །བོན་གྱི་ཐེག་པ་མ་གྲུབ་པའི། །གཏན་ཚིགས་རྣམས་དག་སྨྲ་རྒྱུ་ཅི། །བརྟག་པ་གསུམ་དང་རྟོན་པ་བཞིས། །བརྟགས་ན་མཁའ་འགྲོའི་གསང་མཛོད་སོགས། །འཇུག་སྒོ་དབང་དང་དམ་ཚིག་ནས། །དངོས་གཞི་བསྐྱེད་རྫོགས་རིམ་གཉིས་ལམ། །མཐར་ཕྱིན་འབྲས་བུའི་ཐུས་ཀའི་བར། །ཐུན་མིན་རིག་འཛིན་སྡེ་སྣོད་དང༌། །འགལ་བའི་ཁྱད་པར་རྡུལ་ཙམ་ཡང༌། །གཟུ་བོར་གནས་པས་རྙེད་མི་འགྱུར། །དེ་སླད་རྒྱལ་སྲས་མཆོག་དེ་ཡིས། །ལུང་དོན་རྗེས་སུ་བསྒྲུབ་ཕྱིར་དང༌། །གདུལ་བྱ་རིས་མེད་རྗེས་འཛིན་སླད། །སྔོན་མེད་བཀའ་ཡི་བསྡུ་བ་མཛད༑ ༑སྙིགས་མ་རྒྱལ་བསྟན་འཇིག་ཉེའི་ཚེ། དམ་ཆོས་བཙལ་དང་བཟུང་བ་ཡི། །ཕན་ཡོན་དཔག་མེད་རྒྱལ་བས་གསུངས། །དེ་ཕྱིར་དེ་ལ་ཡི་རང་བྱོས། །འཕགས་པའི་ཐབས་མཁས་ཕྲིན་ལས་རྒྱུན། །ནམ་མཁའི་མུ་ཁྱུད་རབ་བརྒལ་བ། །ནམ་ཡང་འགེགས་པར་མི་ནུས་མོད། །རང་ཚུལ་ཉམས་ལ་བག་ཡོད་བྱོས། །མཚམས་མེད་ལྔ་ཡི་ལས་བསགས་ཀྱང༌། །ཆོས་ལ་བརྟེན་ན་ཐར་འགྱུར་མོད། །ཡིད་ནི་ཆོས་ལ་རྣམ་སྡང་བ། །དེ་ལ་ཐར་པ་མེད་ཅེས་གསུངས༑ ༑མེ་མཚོན་སྦྲུལ་དུག་དགྲ་སོགས་ཀྱིས། །གཞོམ་པར་མི་ནུས་ཐར་པའི་སྲོག །འཕྲོག་བྱེད་བདུད་ཀྱི་གསང་ཚིག་ལ། །རྣ་བ་བཀབ་སྟེ་བྲོས་པར་བྱ། །དེ་ཡིས་རང་གི་དགེ་རྩའི་རྒྱུན། །མི་འཆད་ཆོས་ཀྱིས་ཕོངས་མི་འགྱུར། །མ་འོངས་མོས་པར་སངས་རྒྱས་ཚེ། །བདུད་རྩིའི་ཐོག་མའང་ཐོབ་པར་འགྱུར། །སྦྱངས་དང་སྐྱེས་ཐོབ་བློ་གྲོས་ཆེས་དམན་ཡང༌། ཁྱབ་བདག་བླ་མ་མཆོག་དེའི་བཀའ་དྲིན་གྱིས། །ཉུང་ངུའི་ཚིག་འདི་མདོ་རྒྱུད་གཞུང་དང་མཐུན༑ ༑གཟུར་གནས་མཁས་པ་རྣམས་ཀྱི་དཔང་པོ་མཛོད། །དེ་ལས་བྱུང་བའི་རབ་དགེ་དྲི་མེད་ཀྱིས། །འགྲོ་ཀུན་ཆོས་ཀྱིས་ཕོངས་པའི་སྒྲིབ་ཀུན་བྱང༌། །ཚེ་རབས་ཕྲེང་བར་རྒྱལ་བའི་ཆོས་མཛོད་འཛིན། །མི་འཇིགས་བཞི་ཡིས་བདུད་ཚོགས་ཕམ་བྱེད་ཤོག །ཅེས་པའང་རྒྱལ་མོ་རོང་པ་སྤྲུལ་སྐུ་བསྟན་འཛིན་གྲགས་པས་བྲིས་པའི་ཤོག་འཁྱར་དུམ་བུ་ཞིག་མཐོང་ནས༑ ཐམས་ཅད་མཁྱེན་པ་བློ་གྲོས་མཐའ་ཡས་ཀྱི་ཞབས་རྡུལ་ལ་སྤྱི་བོས་རེག་པའི་རྒྱལ་སྲས་གཞན་ཕན་ཆོས་ཀྱི་བློ་གྲོས་ཀྱིས་ཇ་ཡུན་གཅིག་ལ་སྟན་ཐོག་གཅིག་ཏུ་ཤར་མར་བྲིས་པ་མངྒལཾ།
༄༅། །གང་གི་ལག་ན་ཏིང་འཛིན་མཆོག་ཡོད་པ། །བདེ་གཤེགས་བྱམས་པ་གྲགས་པ་མཐའ་ཡས་བཞིན། །སེམས་ཅན་ཀུན་གྱི་དོན་མང་བྱེད་འགྱུར་ཞེས། །བློ་གྲོས་མཐའ་ཡས་རྒྱལ་བས་བསྔགས་དེར་འདུད། །གང་ཁྱོད་གཟོད་ནས་མངོན་པར་བྱང་ཆུབ་ཀྱང༌། །གདུལ་བྱ་འདུལ་སླད་གངས་ཆེན་མཚོ་ཡི་སྤྲིན། །ཉེར་བཀོད་ཐེག་པ་བསྒྲང་ཡས་ཞུ་དང་གསུངས། །སྡུ་དང་སྤེལ་དང་འཛིན་སྐྱོང་མཛད་པ་ཡི། །སྒྱུ་མའི་ཚུལ་འདི་སུ་ཡིས་ཤེས་པར་ནུས། ཁྱད་པར་སྙིགས་ལྔའི་རྒུད་པ་སྟོབས་གྱུར་ཚེ། །མཁྱེན་སྟོབས་ཉི་མ་གསར་པའི་གཟི་འོད་ཀྱིས། །རིས་བྲལ་བསྟན་འགྲོའི་ཕན་བདེའི་ཨུཏྤལ་ཚལ། །འགྱེད་མཛད་ཁྱོད་མཚུངས་སྲིད་ཞིའི་ཁོངས་ན་སུ། །ཟབ་དང་རྒྱ་ཆེ་ཤེས་བྱའི་ཆོས་མཐའ་དག །མ་ལུས་གླེགས་བམ་གཅིག་ཏུ་སྡུད་མཁས་པའི། །ཁྱོད་ཀྱི་རྣམ་དཔྱོད་འདི་མཚུངས་འཕགས་བོད་ན། །འབྱུང་དཀའ་ཨུ་དུམྦཱ་རའི་སྤུན་ཟླར་གྲུབ། །ཕུལ་བྱུང་སྐྱེ་ཐོབ་བློ་གྲོས་ཀུན་གསལ་ཁྱོན། །ཤེས་བྱའི་གཟའ་སྐར་འབུམ་ཕྲག་བཀྲ་བའི་དཔལ། །ལེགས་བཤད་མ་ཚོལ་འཆར་བའི་ངོ་མཚར་འདིར། །ལྟོས་དང་འཕགས་པའི་རྣམ་ཐར་ཅིས་མི་གསལ། །རྗེས་དཔག་ཙམ་དང་ཟ་ཟའི་ཉམས་སྣང་ལ། །སྙིང་པོར་འཛིན་མིན་ཐུབ་གསུང་སེང་གེའི་སྒྲས། །མཛོད་ལྔའི་སྡུད་པོར་རྗེས་བསྔགས་མངོན་སུམ་ཡུལ། །དེ་སླད་རྗེས་གནང་བཀའ་དང་ཅིས་མི་མཚུངས། །སངས་རྒྱས་ཡེ་ཤེས་ཟབ་མོའི་འཇུག་པའི་འཕྲུལ། །གདུལ་བྱའི་མོས་ངོར་དགེ་བའི་བཤེས་ཀྱི་ཚུལ༑ ༑ངོ་མཚར་མཛད་པ་ཆོས་ཀྱི་དབྱིངས་དང་མཉམ། །དེ་སླད་ཕྱོགས་རེར་བསྒྲངས་པའི་བློ་འདི་ནོངས། །རི་རབ་རྩེ་ནས་གླིང་བཞི་མཐོང་བ་ལྟར། །ཐུན་མོང་ཐུན་མིན་གཙུག་ལག་ཇི་སྙེད་དང༌། །ཁྱད་པར་རང་གཞན་གྲུབ་མཐའི་གནད་གསང་ཕུལ། །མ་འདྲེས་གསལ་བའི་ཤེས་བྱ་ཀུན་ཁྱབ་མཛོད། །བརྩེ་བས་རྗེས་འཇུག་ཡོངས་ཀྱི་ཁྱད་ནོར་དུ། །ཅི་དགར་སྩལ་པའི་ངོ་མཚར་བཀའ་དྲིན་ཕུལ། །གཟུགས་སུ་གྲུབ་ན་སྟོང་གསུམ་སྣོད་དུ་ཅི། །དེ་སླད་བསྟན་ལ་དགོངས་རྣམས་གཅེས་སྤྲས་མཛོད། །ལེགས་ཆ་གང་བྱུང་རང་གིས་ཕྱོགས་སུ་ཁྱེར། །ཉེས་པའི་ཆ་ཀུན་གཞན་ཕྱོགས་འཕུལ་བ་ཡི། །མི་བརྟན་གྱ་གྱུའི་རང་བཞིན་རྫུན་ཚིག་ཕྲེང༌། །འཆོས་སྐྱོབ་ཡོན་ཏན་རེ་དང་འདི་མི་མཚུངས། །ངག་གིས་ཉེས་པར་སྤྱོད་པའི་རང་བཞིན་བརྒྱས། །རང་མཚང་ལྷུག་པར་སྟོན་དང་ཆབས་ཅིག་པར། །གང་འགྲེལ་ཆོས་སྤངས་གཡང་ལ་སྦྱར་བྱེད་པའི། །གཞུང་ངན་ཁ་ཅིག་དུག་གི་མེ་ཏོག་འདྲ། །སོ་སྐྱེའི་ཚེ་འདིའི་སྦྱོར་བྱུང་ཉི་ཚེ་ཡི། །གཞུང་ཆུང་རེ་ཡི་མགྲིན་པ་བརྒྱན་ཙམ་གྱིས། །མཁས་དང་གྲུབ་པར་རེ་བའི་སྟོང་སྦོས་ཀྱིས། །འགྲན་འདོད་ཕྱེ་ལེབ་{བྱེ་སླེབ}གནམ་ཕུག་ཚོལ་བ་བཞིན། །འདི་གཞུང་ཕྱོགས་རྟོགས་ཙམ་ཡང་མ་ངེས་ཕྱིན། །དགག་སྒྲུབ་རིགས་པའི་མདའ་རྣོན་ཡོད་དོ་ཞེས། །ཕྱོགས་ཞེན་མགྲིན་པ་བཏེགས་པའི་མགྲིན་བཟང་དག །བབ་ཅོལ་ཅ་ཅོའི་སྨྲ་བཅད་བག་ཡོད་བྱོས། །དད་གསུམ་ནོར་དང་རྣམ་དཔྱོད་མིག་ཟུང་གིས། །བཏང་མིན་སྐལ་བཟང་མཆིས་ན་གཞུང་འདིར་ལྟོས། །འདི་ནི་རྒྱལ་བས་རྗེས་གནང་བཀའ་ཡང་སྟེ། །ལུང་དོན་རིགས་པས་བཀྲལ་{བསྒྲེལ}བའི་བསྟན་བཅོས་ཆེ། །དོན་གནད་ལེགས་པར་བསྡུས་པའི་མན་ངག་གནད། །མཁྱེན་རྟོགས་དཀྱིལ་འཁོར་གསལ་བའི་འདྲ་འབག་ཡིན། །དང་པོར་མཇལ་ན་དག་སྣང་ཆོས་སྒོ་འབྱེད། །བར་དུ་མཇལ་ན་གྲུབ་མཐའི་གནད་གསང་རིག །ཐ་མར་བསྒོམས་ན་ཐེག་གཅིག་འབྲས་བུར་ཟླུམ། །རྒྱལ་བའི་ཕྲིན་ལས་ཟབ་མོ་འདི་མིན་སུ། །གཞུང་འདིར་ལན་གཅིག་དང་བའི་བསོད་ནམས་ཀྱང༌། །དཔག་ནུས་མིན་ན་འབྲི་ཀློག་ཉན་བཤད་དང༌། །སྒོམ་སྒྲུབ་ཟབ་མོའི་ཚུལ་ལ་སྨོས་ཅི་འཚལ། །ཐེ་ཚོམ་མི་དགོས་རྒྱལ་བཀའ་དཔང་པོར་ཆེ༑ ༑དེ་སྐད་ཉུང་ངུའི་ཚིག་ཕྲེང་བརྗོད་འདི་ཡང༌། །ཕན་སེམས་དཀར་པོས་ཡིན་གྱིས་ཕྱོགས་ཞེན་མིན། །བློ་གསལ་སྐལ་བཟང་མཆེད་ཀྱི་ཐུགས་དབུས་ཆོངས། །དགེ་བས་སྐྱེ་ཀུན་བླ་མས་རྗེས་འཛིན་ཤོག །བཀྲ་ཤིས་ཡོན་ཏན་བྱེ་བའི་དཔལ་མངའ་ཞིང༌། །བཀྲ་ཤིས་ཕན་བདེའི་ནོར་བུའི་ཆར་འབེབས་པའི། །བཀྲ་ཤིས་ཀུན་གྱི་འབྱུང་གནས་བླ་མ་རྗེ། །བཀྲ་ཤིས་སྲིད་ཞིའི་དགེ་མཚན་འཕེལ་བར་མཛོད། །ཅེས་པའང་བརྟན་མཁས་ཡོན་ཏན་བྱེ་བའི་དཔལ་གྱིས་མཛེས་པའི་མཁན་ཆེན་རྡོ་རྗེ་འཛིན་པ་ཚུལ་ཁྲིམས་རྒྱལ་མཚན་གྱི་ཞལ་སྔ་ནས་བསྟན་བཅོས་ཆེན་པོ་འདི་ཉིད་ཀྱིས་བཤད་ལུང་ལེགས་པར་བཀའ་དྲིན་གྱིས་སྐྱོང་བའི་ཚེ། གཞན་ཕན་ཆོས་ཀྱི་བློ་གྲོས་ཀྱིས་དད་པའི་ཡིད་ཀྱིས་རླུང་ལྟར་བྲིས་པ་དགེ་ལེགས་འཕེལ།
༄༅། །ཨོཾ་སྭསྟི། ངེས་གསང་བཀའ་ཡི་སྡུད་པོ་གསང་བདག་རྡོ་རྗེ་འཛིན། །སྟོན་པའི་ཉེ་གནས་མང་ཐོས་མཆོག་གྱུར་ཀུན་དགའ་བོ། །གངས་ལྗོངས་སྨྲ་བའི་ཉི་མ་གཅིག་པུ་བཻ་རོ་རྗེ། །བསམ་བཞིན་སྲིད་པར་རྗེ་ཆགས་པདྨ་བདེ་ཆེན་གླིང༌། །སླར་ཡང་སྙིགས་འགྲོའི་མགོན་དུ་ཡོངས་བཞེངས་གྲུབ་པའི་དབང༌། །ཤེས་རབ་ཡར་འཕེལ་ཞབས་པད་ཚངས་གནས་རྒྱན་དུ་མཆོད། །ཐུགས་བསྐྱེད་ཁྱད་འཕགས་ཆོས་ཉིད་བདེན་པ་མངོན་གཟིགས་དེར། །ལུང་བསྟན་ཁྱད་འཕགས་སྤྱན་རས་གཟིགས་ཀྱིས་ཆེད་སྩལ་བཞིན། །གནས་མཆོག་ཁྱད་འཕགས་མདོ་ཁམས་སེང་གེ་རྫོང་གི་མགུལ། །གཟུངས་སྔགས་ཁྱད་འཕགས་ཡི་གེ་དྲུག་མའི་རྡོ་འབུམ་བཞེངས། །འགྲོ་དོན་ཁྱད་འཕགས་བྱིན་རླབས་དགེ་མཚན་གཟུགས་ཅན་པ༑ ༑ཁྱད་འཕགས་ལྔ་དང་ལྡན་པའི་རྟེན་མཆོག་འདི་མཚུངས་སུ། །དེ་ཕྱིར་འདི་ལ་དད་དང་མོས་གུས་རྩེ་གཅིག་པས། །བསྐོར་བ་ཉི་ཤུ་ཡིག་དྲུག་དུང་ཕྱུར་ངག་ཟློས་{ཟླས}དང༌། །ཕན་ཡོན་མཉམ་ཞེས་ཚད་མར་གྱུར་པ་འགའ་ཡིས་བསྔགས། །གྲུབ་མཆོག་གདུང་རྟེན་འབྲེལ་ཚད་དོན་ལྡན་ཁྱད་འཕགས་ནང༌། །སངས་རྒྱས་བྱང་སེམས་འཕགས་བོད་པཎ་གྲུབ་རིག་པ་འཛིན། །སྟོང་ཕྲག་བརྒལ་བའི་གདུང་དང་རིང་བསྲེལ་དམ་རྫས་ཀྱིས། །བྱུར་བུར་གཏམས་པའི་རྟེན་མཆོག་འདི་འདྲ་མཇལ་བར་དཀའ། །དེ་སླད་ཐར་པ་དོན་གཉེར་སྐལ་བཟང་མཆིས་རྣམས་ཀྱིས། །ངེས་འབྱུང་དད་མོས་བྱང་ཆུབ་སེམས་ཀྱི་གཞི་བཟུང་ངོས། ཕྱག་བསྐོར་གསོལ་འདེབས་སྨོན་ལམ་འབྲེལ་འཇོག་ཅི་ནུས་སུ། །མཛོད་དང་གནས་སྐབས་མི་མཐུན་ཉེས་བརྒྱའི་གཡུལ་ལས་རྒྱལ། །མཐར་ཐུག་རྣམ་མཁྱེན་ཡོན་གྱིས་ཀུན་ནས་འབྱོར་པར་འགྱུར། །དེ་སྐད་པདྨ་བི་ཛས་ལྷག་བསམ་གྱིས། །ལེགས་པར་བསྐུལ་བའི་བསོད་ནམས་སྤྲིན་ཚོགས་ཀྱིས། །དོན་གཉིས་ཕན་བདེའི་གྲུ་ཆར་འཇོ་བ་ཡིས། །ས་འདི་འོག་མིན་བཞིན་དུ་འབྱོར་གྱུར་ཅིག །སརྦ་མངྒ་ལཾ།
༈ འཕགས་པ་འཇམ་དཔལ་དབྱངས་ལ་ཕྱག་འཚལ་ལོ། །བླ་མ་སངས་རྒྱས་བྱང་ཆུབ་སེམས་དཔའ་དང༌། །ཡི་དམ་མཁའ་འགྲོ་ཆོས་སྲུང་ནོར་གྱི་ལྷའི། །སྐུ་བརྙན་ཅི་རིགས་འཕགས་བོད་རྒྱ་ཧོར་སོགས། །ཀུན་ནས་བཟོ་རིགས་འདྲ་མིན་ཁྱད་མཚར་བ། །མང་ཞིག་བྱུང་བ་འདི་ཞེས་ངེས་བཟུང་གིས། །དབྱེ་བསལ་དཀའ་བས་བརྗོད་པ་ངལ་བའི་རྒྱུ༑ ༑འོན་ཀྱང་སྐུ་རྒྱུ་མཆོག་ཕལ་གཉིས་ངེས་ཤིང༌། །མཆོག་ནི་ཀླུ་ཡི་རིན་ཆེན་བདུན་འགྲེ་བའི༑ ༑ཛྷེ་ཆེམ་འམ་ནི་གསར་དམར་ཞེས་གྲགས་པ། །མཐའ་ཡི་རྒྱ་མཚོའི་འགྲམ་ཞིག་ལས་ཐོན་པ། །འདི་རིགས་ཁ་དོག་ཆེར་དམར་འཇའ་འོད་འཁྲུགས། །རང་རྩི་རིན་ཆེན་དུ་མའི་མདངས་འོད་གསལ། །ལག་རྗེན་གྱིས་ཕྱིས་བསྣམས་ན་དྲི་བཟང་འཐུལ། །ལྷག་པར་དུག་ཆུས་རེག་ན་དབང་གཞུ་བཀྲ། །ནོར་བུ་རིན་ཆེན་མཆོག་ཏུ་བསྔགས་པ་ཡིན། །དེར་མཚུངས་གླང་རི་ནས་ཐོན་ལི་དཀར་དམར། །དེ་བཞིན་གཤེགས་པ་བཞི་ཡི་བྱིན་བརླབས་ཤིང༌། །རབ་ཏུ་གནས་པའི་མེ་ཏོག་འཐོར་བས་ན། །གཞན་ལས་ཁྱད་འཕགས་གྲགས་པ་ཡོངས་ལ་གསལ། །དེ་ལ་ལི་དཀར་དཀར་དྭངས་ཅུང་ཟད་སེར། །དེ་བཞིན་ལི་དམར་དམར་དྭངས་ཅུང་ཟད་སེར། གཉིས་ཀར་རང་རྩི་ཞག་དང་གཟི་མདངས་སོགས། །གཞན་ལས་ཁྱད་འཕགས་མཇལ་བས་དད་སྤྲོ་འཕེལ། །འདི་རིགས་རྒྱ་སྐུ་ཕལ་ཆེར་སྐུ་རྒྱུར་ཡོད། །གཞན་ཡང་བལ་སྐུ་རག་སྐྱ་ལྟ་བུ་དང༌། །བྱེ་བྲག་ཧོར་གྱི་ཁྲོ་ལི་ནག་སྨུག་དཀར། །བོད་ཀྱི་ཆོས་ལི་སྔ་ཕྱི་ལ་སོགས་པར། །བྱིན་རླབས་རྫས་འཛོམས་འགྲེ་བ་ཡིན་ཞེས་གསུངས། །དེ་ལས་དམན་པ་གསེར་དངུལ་ཟངས་རག་སྟོང༌། ཤིང་དང་སྨན་ལྡེ་འཇིམ་པ་ལ་སོགས་ཏེ། །འོན་ཀྱང་གོང་གསལ་ལི་ཡི་སྐུ་རྒྱུ་གསུམ། །འཛོམས་ན་རབ་གྱུར་མིན་ཡང་ཟངས་ལ་སོགས། །གང་རིགས་རྒྱུ་ལ་བཟོ་ཁྱད་ཕུན་ཚོགས་པའི། །བླུགས་{ལུག}མ་ཡིད་འོང་རྒྱུད་ནས་བཤད་ལྟར་གྱིས༑ ༑རིང་བསྲེལ་རྣམ་ལྔའི་གཟུངས་གཞུག་ཚད་བཞག་དང༌། །ལྷག་པར་རྒྱལ་བའི་ཡུངས་འབྲུ་ལྟ་བུ་ཡི། །རིང་བསྲེལ་རྡོག་མ་གཅིག་བཞུགས་མཚན་ལྡན་གྱི། །སློབ་དཔོན་མཆོག་གིས་རབ་ཏུ་གནས་མཛད་པའི། །རྟེན་དེ་ལྷ་དང་བཅས་པའི་འགྲོ་བ་ཡི། །མཆོད་པའི་གནས་གྱུར་མཆོག་དངོས་སྩོལ་ནུས་པས། །དེ་ཙམ་གྱིས་འཐུས་མང་པོའི་བློ་མི་སྤྲོས། །བཀྲ་ཤིས་དཔལ་གྱི་སྣང་བས་ཀུན་ཁྱབ་ཤོག །སྐུ་གཟུགས་ཀྱི་རིགས་བརྟག་པའི་རབ་བྱེད་དོ། །སརྦ་ཛ་ག་ཏཱམ།
༄༅། །ན་མོ་གུ་རུ་དེ་ཝ་ཌཱ་ཀི་ཡེ། རྩ་གསུམ་ནོར་ལྷ་སྒྲུབ་པའི་དམ་ཚིག་རྫས། །བྷཉྫའི་བླང་དོར་མཚན་ཉིད་རྣམ་མང་ཡང༌། །མདོར་བསྡུས་དུམ་གྲངས་འདྲ་བའི་དཔེ་བཞི་དང༌། །གཅེས་པའི་ས་དྲུག་ཡོན་ཏན་རྣམ་བཅུ་སྟེ། །བཅང་བྱ་ཡིན་ཞིང་སྐྱོན་བཅུ་སྤང་བྱའོ། །དུམ་གྲངས་གཅིག་ནས་ལྔ་བར་དངོས་གྲུབ་སྣོད། །ཡིད་དུ་འོང་བ་སྙིང་གི་དུམ་བུ་འདྲ། །ལྕི་ཞིང་བརྗིད་པ་གསེར་གྱི་དོང་རྩེ་འདྲ། །སྲ་ཞིང་མཁྲེགས་པ་རྡོ་ཡི་སྙིང་པོ་འདྲ། །མདངས་ལྡན་སྣུམ་ཆག་ནོར་བུ་མཆོག་འདྲ་བར། །ཡོན་ཏན་ཅན་ལས་སྐྱོན་ཅན་མི་སྲིད་དོ། །བྱེ་བྲག་ཚེ་སྒྲུབ་བྱེད་པར་ཚེ་ལམ་གཅེས༑ ༑ཕྱྭ་གཡང་སྒྲུབ་པར་འདོད་འཇོའི་བ་གཞོང་གཅེས། །ནོར་སྒྲུབ་བྱེད་པར་ལྗོན་ཤིང་མེ་འབྲས་གཅེས། །ཁ་ཕོར་བྱེད་ན་རྣལ་འབྱོར་ཟ་ལུང་གཅེས། །ཆེན་པོའི་ས་འཛིན་སྤྱི་བོ་མཐོ་བ་གཅེས༑ ༑གཡུལ་ལས་རྒྱལ་འདོད་གླང་ཆེན་མཆེ་བ་གཅེས། །གཞན་ཡང་ཚངས་བུག་ཡངས་ཤིང་ལྷ་ཟམ་ལྡན། །རང་ས་འཇམ་ཞིང་དགྲ་ས་རྩུབ་པ་དང༌། །དྲི་བཟང་ངད་ལྡང་དབྱིབས་ལེགས་ཁོད་སྙོམས་པ། །གླང་རྗེས་འཇམ་ཞིང་རྟེན་འབྲེལ་ལེགས་པ་དང༌། །རང་ས་མཐོ་ཞིང་མཐུག་པ་ཡོན་ཏན་བཅུ། །དུམ་གྲངས་དྲུག་ཕན་བརྒལ་དང་མདངས་ངན་དང༌། །སྒོག་བཙོང་དྲི་འཐུལ་ལྗོན་ཤིང་སྐམ་ཆག་འགྱེལ། །ལྷ་བའི་ཟམ་ཆད་སྲོག་ཀ་གླང་མཆེ་ཉམས། །རྩ་རོ་སྲིན་ཁུང་རོ་དོང་བུག་ཁྲམ་{ཁྲོམ}མང༌། །སྦལ་སྦྲུལ་གཟུགས་འདྲ་ཡོ་བཟུར་ལྡན་པ་དང༌། །གས་གྲུམ་ཆག་སོགས་ལྡན་པ་སྐྱོན་བཅུ་སྟེ། །འོན་ཀྱང་བདག་པོར་འཕྲོད་དང་མི་འཕྲོད་སོགས། །ལེགས་ཉེས་རྟེན་འབྲེལ་བརྟག་པ་ཤིན་ཏུ་གཙོ། །བཀྲ་ཤིས་དཔལ་གྱིས་ས་གསུམ་ཀུན་ཁྱབ་ཤོག ༑དུར་ཁྲོད་ཐོད་པ་བརྟག་པའི་རབ་ཏུ་བྱེད་པའོ། །སརྦ་མངྒ་ལཾ།
༄༅། །ཀ་པཱའ་ལ་བརྟག་པའི་རབ་ཏུ་བྱེད་པ་མཐོང་བས་དོན་རྟོགས་ཞེས་བྱ་བ་བཞུགས་སོ། །
ཨོཾ་སྭསྟི། རྒྱལ་བ་ཀུན་གྱི་ཡེ་ཤེས་ནི། །བརྟན་གཡོའི་དངོས་པོ་ཀུན་ལ་ཁྱབ། །འདོད་འབྱུང་ནོར་བུ་རིན་པོ་ཆེས། །འགྲོ་བའི་རེ་བ་སྐོང་ལ་འདུད། །སྐལ་བཟང་སྐྱེ་བོའི་ཚོགས་རྣམས་ཀྱིས༑ ༑འཇིག་རྟེན་དང་ནི་འཇིག་རྟེན་ལས། །འདས་པའི་ཕུན་ཚོགས་དགེ་ལེགས་དཔལ། །སྒྲུབ་ལ་ཉེར་མཁོའི་ཀ་པཱའ་ལ། །བཟང་ངན་མཚན་ཉིད་གང་དུ་གྱུར། །གྲུང་པོའི་བློ་ཡིས་མ་བརྟགས་ན། །འཚེང་ངམ་ཡང་ན་ཕུང་གྱུར་པས། །འདི་ནི་ཁེ་ཉེན་ཤིན་ཏུ་ཆེ། །དེ་ཕྱིར་ལུང་དང་མན་ངག་དང༌། །རང་གི་རིག་པ་གསུམ་སྦྱར་ནས། །ཐོད་པ་བརྟག་པའི་རབ་ཏུ་བྱེད། །མཐོང་བས་དོན་རྟོགས་འདིར་བྲིར་རིགས། །དེ་ཡང་ཆོས་དང་ལྡན་པ་ཡི། །མི་ལུས་སྐྱེ་བ་བདུན་བརྒྱུད་མགོར༑ ༑མཆོག་གི་དུམ་བུ་གཅིག་པ་འབྱུང༌། །ཐོད་པ་བུམ་རིམ་འཇམ་ཞིང་དྭངས། །རྒྱ་སྲུབ་རི་མོ་ཡེ་མི་སྣང༌། །བྱ་སྒོང་གཤགས་པའི་ཚལ་བ་འདྲ། །ཕྱི་ནང་ཡོན་ཏན་ཀུན་འཛོམས་ཤིང༌༑ ༑ཉེས་སྐྱོན་དྲི་མ་དང་བྲལ་བ། །མི་ཡི་ནོར་བུ་རིན་ཆེན་ཏེ། །གང་འདོད་དངོས་གྲུབ་སྩོལ་བར་ནུས། །ལྷག་པར་མཆོག་སྒྲུབ་རྟེན་དུ་ཤིས། །འདི་ཕྱིར་ཀུན་ལ་གྲགས་པ་ཡི། །ཀ་ལིས་དུམ་གྲངས་ངོས་འཛིན་ནི། །རྣ་ལྟག་ཕན་ཚུན་ལྟག་པའི་རུས། །དུམ་བུའི་གྲངས་སུ་བརྩི་བ་མིན། །རྒྱ་སྲུབ་རི་མོ་ཕྲ་ཞིང་དྭངས། །ཕྱི་གསལ་ནང་དུ་མི་མངོན་ཞིང༌། །རི་མོའི་སྣེ་རྣམས་རང་ཡལ་ནས། །ཐོད་པ་དུམ་བུར་མ་ཆད་པ། །འདི་ལ་དུམ་བུ་གཅིག་པའམ། །གསུམ་པ་སུམ་འབྲེལ་ཞེས་ཀྱང་ཟེར། །དེ་བཞིན་དུམ་བུའི་གྲངས་དག་ནི། །རྒྱ་སྲུབ་འགྲོས་ཀྱིས་ཕྱེ་བ་ཏེ། །ཞིབ་པར་བརྟགས་ན་ཤེས་པར་སླ། །དུམ་བུ་གཅིག་པ་ཆོས་ལ་དབང༌། །སྒྲུབ་རྟེན་སྐུ་དང་སྔགས་བྱང་བྲི། །གསང་དབང་ནང་མཆོད་སྤྱི་ལ་ཤིས། གཉིས་གསུམ་ཟས་ནོར་རྒྱུ་ལ་དབང༌། །ནོར་སྒྲུབ་གཡང་གི་རྟེན་དུ་བསྔགས། །བཞི་ལྔ་ལས་བཞི་གང་རུང་ལ༑ ༑དབང་བས་དཔྱད་ཅིང་དེ་དང་སྦྱར། །དྲུག་ཕན་མཚན་ངན་ཐོད་པ་སྟེ། །མངོན་སྤྱོད་སྐབས་འགར་མ་གཏོགས་པར། །མཁས་པས་མི་བསྟེན་སྤང་བར་བྱ། །རྒྱ་སྲུབ་གཉིས་རིམ་སྡུག་བསྔལ་བསྐྱེད། །གདོང་སྲུབ་རིགས་ངན་ནལ་ཐོད་དེ། །བཅངས་ན་གྲི་རུ་འཆི་བར་བཤད། །འོན་ཀྱང་ལྷ་མོར་རྟེན་རྫས་བྲིམ། །ཐོད་དབྱིབས་ཟླུམ་པོ་གྲུ་བཞི་ཟླ་གམ་གྱིས། །ཞི་རྒྱས་དབང་གི་ལས་འགྲུབ་ཡང་ན་ནི། །རྡོ་རྗེ་ནོར་བུ་པདྨ་འཁོར་ལོ་འདྲས། །སོ་སོའི་རིགས་ཀྱི་ལས་འགྲུབ་སྦྱོར་ཤེས་བྱ། །འབྲུ་དང་སྒོང་ང་འདྲ་བས་ཚེ་ནོར་འཕེལ། །དེ་ལྡོག་བང་རྨིག་པི་ཝང་འདྲ་བ་སོགས། །ཡོ་བཟུར་མི་མཛེས་དངོས་པོ་སྐྱོན་དུ་བལྟ། །མདོག་ཀྱང་དཀར་སེར་དམར་སྔོ་སྨུག་ལ་དྭངས། །ཤིན་ཏུ་བཀྲག་ལྡན་སྣུམ་ཞག་རྩིག་པ་ཡིས། །ཞི་རྒྱས་དབང་སོགས་གང་འདོད་དངོས་གྲུབ་སྟེར། །ཁ་དོག་གང་རུང་སྐྱ་ལ་མདངས་འོད་ཉམས། །མི་གཙང་རུལ་དང་ཐལ་བས་གོས་འདྲ་དོར། །ཚངས་བུག་ཡངས་ཤིང་མ་ཡོ་གལ་ཆེ་ཞིང༌། །གཅིག་རབ་གཉིས་འབྲིང་གསུམ་པ་རུང་ཙམ་བཤད། །ཡངས་དོག་རིག་འཐོར་ཞོ་འོ་འཛག་པ་ཙམ། །རིམ་བཞིན་ཡོན་ཏན་དག་དང་ལྡན་པར་བཤད། །ཚངས་བུག་ཡོ་ཞིང་བུ་ག་འཁྱོག་པོར་གྱུར། །ཁ་གྲངས་མང་སོགས་ངན་པའི་རྟགས་ཡིན་འཛེམ། །རུས་པ་ཤས་མཐུག་བར་གྱི་ལྷ་བ་ཆུང༌། །དེ་ཡང་ལྷ་ཟམ་མ་ཆད་གོར་མོར་འཁོར། །ཤིན་ཏུ་མཁྲེགས་ཤིང་གསེར་ལྟར་ལྕིད་ཆེ་ན། །ཐུན་མོང་ནོར་སོགས་གཡང་གི་དངོས་གྲུབ་ལྡན། །ཡང་ན་རུས་ཤས་སྲབ་ཅིང་ཤིན་ཏུ་མཁྲེགས། །སྲབ་མཐུག་ཁོད་སྙོམས་དྭངས་ཤིང་སྣུམ་ཆགས་པ། །ཡིད་དུ་འོང་བའི་དངོས་པོས་ཆོས་འགྲུབ་བོ། །ག་བུར་ཙནྡན་གུརྒུཾ་ཆང་དྲི་ལྡན། །མི་རྒྱུད་གཙང་དང་གྲགས་པ་ཆེ་བར་འགྱུར། །བམ་རུལ་སྒོག་གཙོང་མི་ཞིམ་དྲི་བྲོ་བས། །ལོག་ལྟ་སྐུར་འདེབས་མི་ཁ་བསྐྱེད་པར་བྱེད། །སྤྱི་བོ་མཐོ་ན་ཆེན་པོའི་ས་ཐོབ་ཅིང༌། །ཚངས་མ་རྒྱས་པས་ལོངས་སྤྱོད་འཕེལ་བར་ཡོངས། །དཔྲལ་དབྱེས་ཆེ་ན་ཁ་རྗེ་དབང་ཐང་དར། །ལྷག་པར་ཚངས་མའི་གཡས་དང་གཡོན་ཟུར་ན། །རུས་གདོང་དཀར་པོ་གླང་ཆེན་མཆེ་བ་འདྲ། །འབུར་དོད་གསལ་བས་ཕྱི་ཡི་སྐྱོན་བརྒྱ་སེལ། །ཕ་རོལ་དགྲ་འཇོམས་འཐབ་རྩོད་གཡུལ་ལས་རྒྱལ༑ ༑ཕྱི་ནང་གང་ཡང་རུང་བའི་རང་ནོར་སར། །ཚངས་བུག་ཚུན་དུ་འབུར་དང་རི་མོ་ཡི༑ ༑རིགས་ལྔའི་ཕྱག་མཚན་བཀྲ་ཤིས་རྫས་རྟགས་གཟུགས། །རིན་ཆེན་ཕྲ་བཏབ་འབྲུ་འཐོར་མར་ཁུ་ཏིག །ཉི་ཟླ་ལ་སོགས་བཟང་པོའི་མཚན་མས་སྤྲས། །བཀྲ་ཤིས་བདེ་ལེགས་དཔལ་མང་འཕེལ་བའི་རྟགས། །ནང་ཁྱོན་འཇམ་ཞིང་གཏིང་ཟབ་ངོས་ཡངས་མཐོ། །དཔྲལ་བ་རྒྱ་ཆེ་ལྟག་པ་བཅུམ་པའི་ཉམས། །མ་ཡོ་ཁོད་སྙོམས་གླིང་བཞིས་བཀོད་ལྟར་མཛེས༑ ༑དེ་འདྲར་དངོས་གྲུབ་མེད་པ་མི་སྲིད་དོ། །ཐོད་པའི་ནང་ཁྱོན་ཚངས་བུག་ཚུན་ཆོད་ནི༑ ༑རང་དང་ནོར་སོགས་ས་ཡིན་འཇམ་ན་བཟང༌། །དེ་ཕན་ལྟག་པ་དགྲ་ས་རྩུབ་ན་ལེགས༑ ༑རང་ས་ཚངས་མའི་དབུས་ཤར་རུས་སྣ་ནི། །མཐུག་ཅིང་གཟེངས་མཐོ་ཁྱུང་མཆུའི་དབྱིབས་ལྡན་པ། །མཛུབ་མོ་ཁེལ་བ་ཙམ་དུ་ཡོད་པ་ནི། །རྣལ་འབྱོར་སྲོག་ཀ་འམ་ནི་སོག་སྣ་ཞེས། །ཤིན་ཏུ་བཟང་ན་ནང་གི་སྐྱོན་བརྒྱས་ལ། །གཞན་གྱི་ཡོན་ཏན་ཀུན་ལས་འདི་གལ་ཆེ། །འདི་ཞུས་གཞན་གྱི་མཚན་བཟང་གྲངས་མང་ཡང༌། །བྷཉྫ་རབ་ཀྱི་མིང་དོན་འབྲེལ་བ་མིན། །ལྗོན་ཤིང་གཞོན་ནུ་མཉེན་ལྕུག་འཁྲིལ་ལྡེམ་ཆགས། །ཡལ་ག་ལོ་མ་མེ་ཏོག་འབྲས་བུ་སྨིན། །ཚངས་པའི་བུ་ག་ཚུན་དུ་ཁྱབ་པར་མཛེས། །མི་ཕྱུགས་འབྲུ་འཕེལ་ཟས་གོས་ཕངས་མེད་འབྱུང༌། །འདི་མལ་རྩ་རིས་སྲིན་ཁུང་གས་དང་གྲུམ། །དོང་དང་ཁྲམ་རིས་ཧོམ་ཁུང་སྦལ་སྦྲུལ་གཟུགས། །གང་བྱུང་ས་དེར་ངན་པས་དཔྱད་ཤེས་བྱ། །ལྗོན་ཤིང་རྒས་དང་མེ་འབྲས་དགོག་པ་དང༌། །སྲིན་གྱིས་བཅད་སོགས་གཡང་མེད་བར་ཆད་སྡང༌། །ཡང་ན་ལྗོན་ཤིང་དགྲ་སར་རབ་ཏུ་རྒྱས། །རང་སར་སྟོང་ན་རང་ནོར་དགྲ་ལ་འཆོར། །དགྲ་སར་སྲིན་ཁུང་བུག་ཧྲལ་རྩུབ་པ་དང༌། །ལྟག་པའི་རུས་སྣ་ཆད་ཅིང་རབ་ཏུ་བཅུམ། །སྐྱོན་རིགས་ཇི་ཙམ་འཛོམས་ན་ལེགས་པ་ཡིན། །དགྲ་མེད་དགྲ་རྣམས་རང་གི་བྲན་དུ་འགྱུར། །སྤྱི་བོར་སོར་བཞི་ནོར་གྱི་ས་ཡིན་པས། །དབུས་ན་གཤོང་བུ་མར་ཁུའི་རྒྱུན་ལམ་དང༌། །མདུན་དུ་མར་ལ་ཐེབ་རྗེས་བཞག་འདྲ་རྣམས། །འདོད་འཇོའི་བ་ཡིན་ཟས་ནོར་དངོས་གྲུབ་འབྱུང༌། །ནང་ཁྱོན་ཐོད་སྤྲིས་དམར་པོས་ཡོངས་སུ་ཁྱབ། །ལྗོན་ཤིང་རི་མོ་མི་བསྒྲིབ་གསལ་ཞིང་དྭངས༑ ༑ཤིན་ཏུ་སྣུམ་ཞིང་མཛེས་པའི་དཔལ་འབར་ན། །མཚན་ལྡན་དངོས་ཡིན་དང་དུ་བླང་བར་རིགས། །ཡོན་ཏན་ལྡན་ཡང་རང་ཡིད་མི་ཡོང་ཞིང༌། །རྟེན་འབྲེལ་བརྟག་པས་མི་ལེགས་ཚུལ་སྟོན་ན། །རང་ལ་མི་དབང་གཞན་ལ་སྤཽ་བའམ། །ཡང་ན་རྟེན་འབྲེལ་བཅོས་རིམ་བསྒྲུབ་བཟུང་རུང༌། །བཟང་བའི་དཔལ་ཡོན་བཤད་ཚོད་མི་མངའ་ཡང༌། །ཐོག་མར་རྙེད་པའི་རྟེན་འབྱུང་རབ་ཏུ་བཟང༌། །རང་གི་སེམས་ལ་འཕྲོད་ཅིང་སྙིང་དུ་སྡུག །གཞན་གྱིས་བསྐུར་ཞིང་ཟས་ནོར་སྟེར་བ་སོགས། །བཟང་པོའི་ལེགས་ཚོགས་འགྲིགས་ན་དངོས་གྲུབ་སྟེར། །རང་ལ་དབང་བའི་ནོར་བུ་རིན་ཆེན་ཡིན། །མདོར་ན་དུམ་གྲངས་གང་རིགས་ལྡན། །དེང་མཚུངས་ཚངས་བུག་དྲངས་ཤིང་ཡངས། །དབྱིབས་ལེགས་ཁ་དོག་གང་རིགས་གསལ། །མཐུག་ཅིང་མཁྲེགས་ལ་ལྕིད་དང་ལྡན། །ཕྱི་ནང་ཀུན་འཇམ་དགྲ་ས་རྩུབ༑ ༑དཔྲལ་བ་རྒྱས་ཤིང་ལྟག་ཀ་བཅུམ། །ནང་དུ་ལྗོན་ཤིང་ལོ་འབྲས་རྒྱས། །རང་ནོར་ས་རུ་རྩེ་མོ་གུག །ཁྱད་པར་དཔྲལ་བའི་ཕྱི་གདོང་དུ། །གླང་ཆེན་མཆེ་བ་དཀར་ཞིང་མཛེས༑ ༑ནང་དུ་རྣལ་འབྱོར་སྲོག་ཀ་ནི། །མཐུག་ཅིང་ཆེ་ལ་ཐེབས་ལེན་ཙམ། །ཤིན་ཏུ་སྣུམ་ཆགས་མདངས་དང་ལྡན། །མཐོང་བས་སྙིང་ལ་དགའ་སྟེར་ན། །མི་ཡི་ནོར་བུ་རིན་ཆེན་ཡིན༑ ༑ཚུལ་བཞིན་བརྟེན་སྒྲུབ་གསོལ་བཏབ་ན། །ཐུན་མོང་གང་འདོད་དངོས་གྲུབ་ཐོབ༑ ༑དེ་ཚུལ་སྒྲུབ་ཐབས་ཆོ་གའི་རིམ། །གཞན་དུ་གསལ་ལས་ཤེས་པར་བྱ། །བྲེག་མ་མཁས་པས་མཐོ་དམའ་ཡོ། །མིག་བུ་གས་གྲུམ་ནང་གི་ཁྱོན། །མཚོན་རྩེས་ལྗོན་ཤིང་རི་མོ་སོགས༑ ༑བཅད་གཏུབ་ར་རི་སྣ་ཚོགས་བྲིས། །ཞག་དང་སྤྲིས་མ་མེད་པར་བརླག །མེ་དང་ཆུར་བཙོས་ལྷ་བ་བཏོན། །འདི་དག་རྨོངས་པའི་བྱ་བས་བསླད། །ནོར་བུ་རིན་ཆེན་བརླག་པ་ཡིན། །ཡོན་ཏན་ལྡན་པའི་ཀ་ལི་དེ། །ཕྱི་{སྤྱི}རུ་ཡིག་འབྲུ་ཕྱག་མཚན་སོགས། །རི་མོ་བསྲུབ་ཀྱིས་དོགས་མེད་ན། །ཚོད་ཙམ་ཕྱི་བས་འཇམ་ཞིང་དྭངས། །མདངས་ལྡན་ཡིད་དུ་འོང་བ་ཡོང༌༑ ༑བྲེག་ཚེ་རང་ས་མཐོ་བ་དང༌། །དགྲ་ས་ཅུང་ཟད་དམའ་བར་བྱེད། །མཐོ་དམན་རྣ་བ་ཕན་ཚུན་གྱིས། །རུས་ལྷན་དུམ་ཙམ་འབྱར་དགོས་པས། །དེ་ཚོད་བཏུན་པའི་ཐིག་གིས་བགོ༑ ༑མཐོ་དམན་ཡོ་བཟུར་མེད་པ་གཅེས། །བར་གྱི་ལྷ་བས་སྟོང་པ་དང༌། །ནང་དུ་སྲིན་ཁུང་འབུ་རྗེས་སོགས། །བྱུང་ན་རིན་ཆེན་སྣ་ཚོགས་དང༌། །སྨན་དང་འབྲུ་ཡི་བསྐོང་བར་བྱ༑ ༑འདི་རྣམས་ཞར་བྱུང་ཚུལ་དུ་སྨྲས། །ཨེ་མ་ཀུན་མཁྱེན་པདྨ་འབྱུང༌། །སློབ་དཔོན་ཨིནྡྲ་བྷུ་ཏི་སོགས། །འཕགས་བོད་མཁས་གྲུབ་རྣམ་མང་གི། །གསུང་གི་བཅུད་བསྡུས་འདི་རྨད་བྱུང༌། །ལྷག་བསམ་དག་པས་འདིར་འབད་དགེས། །རྨོངས་འགྲོ་ཤེས་རབ་མིག་དང་ལྡན༑ ༑དཀར་ནག་ལས་ཀྱི་སྤང་བླང་ཕྱེད། །ཐམས་ཅད་མཁྱེན་པའི་ས་ཐོབ་ཤོག །ཅེས་འདི་སྤྲུལ་མིང་པད་རྣམ་གྱིས། །བགྲང་བྱ་བཅུ་དྲུག་ཐོག་ནས་བྲིས། །རང་གམ་གནས་པའི་དགེ་རྒན་ལ། །སྤྱན་ཞུས་ལེགས་སོའི་དབུགས་དབྱུང་སྩལ། །སྣ་ཚོགས་བྱིས་པའི་སྤྱོད་ཚུལ་གྱིས༑ ༑མཁས་རྣམས་མགུ་བ་མི་རིགས་ཀྱང༌། །ཉམས་མཚར་བཞད་གད་སློང་བ་ལ། །སྐབས་རེར་མཁོ་བ་སྲིད་པ་ཡིན།། དགེའོ།། །།
༄༅། །ཨོཾ་སྭསྟི། དེ་ལ་འདིར་འཕགས་མཆོག་སྙིང་རྗེའི་གཏེར་གྱི་ཕོ་བྲང་བོད་ཁ་བ་ཅན་གྱི་བྱེ་བྲག་བཀྲ་ཤིས་པའི་རྟགས་ཀྱིས་མངོན་པར་མཛེས་པའི་རིའི་སུལ་ན། གཡུ་ལོ་རྣམ་པར་བཀོད་པའི་བདུད་རྩིའི་ལྗོན་ཤིང་གི་རྩེར་བྱ་ཡི་རྒྱལ་པོ་ཁུ་བྱུག་བློ་གྲོས་རབ་ཡངས་ལ་འདབ་ཆགས་ཀྱི་རིགས་ཐམས་ཅད་འདུས་ནས་གསོལ་བ། ཨེ་མ་བསོད་ནམས་བསགས་པའི་སྐུ། །དུད་འགྲོའི་ཚུལ་བཟུང་ཤེས་རབ་ཅན། །བདག་ཅག་བྱ་ཚོགས་སྐྱབས་པའི་མགོན༑ ༑བློ་གྲོས་རབ་ཡངས་བྱོན་པ་ལེགས། །བདག་འདྲ་རྨོངས་པའི་སེམས་ཅན་ལ། །ཆོས་དང་མཐུན་པའི་བསླབ་བྱ་མཛོད། །སྲིད་དང་མཐུན་པའི་ལག་ལེན་ཤོད། །བཟང་ངན་གཉིས་ཀྱི་ཤན་འབྱེད་འཚལ། །རྨོངས་ཆེན་འགྲོ་བ་བསྐྱབ་ཏུ་གསོལ། །ཞེས་གསོལ་བས་བཟང་ངན་ཤན་འབྱེད་ཀྱི་ཚུལ་འདི་བཀའ་སྩལ་ཏོ། །ཀུ་ཁུ་ཀུ་ཁུ་ཀུ་ཁུ། བསོད་ནམས་བསགས་པས་བྱ་ཡི་རྒྱལ་པོར་སྐྱེས། །དྲང་པོར་གནས་པས་ཀུན་གྱིས་ཚད་མར་འཛིན། །སྙན་པར་སྨྲ་བས་སྐྱེ་འགྲོའི་སྙིང་ལ་འབབས། །རྒྱལ་ཁམས་བསྐོར་བས་ལེགས་ཉེས་མཐོང་རྒྱ་ཆེ། །དེ་ཕྱིར་ང་ཡི་ལེགས་བཤད་ཚིག་འདི་འཆད། །ཀུན་མཁྱེན་རྒྱལ་བའི་བཀའ་ལ་མི་བདེན་མེད། །ངེས་དོན་ཟབ་མོའི་ཚུལ་ལ་མི་ཟབ་མེད། །རྒྱུ་དང་འབྲས་བུའི་ཚུལ་གྱིས་མ་བསྐྱེད་མེད། །བྱ་ཡི་རྒྱལ་པོའི་གཏམ་ལ་མི་ཉན་མེད། །དེ་ཕྱིར་འདབ་ཆགས་ཚོགས་རྣམས་གུས་པས་ཉོན། །དང་པོ་ཐོས་བསམ་ཤེས་རབ་མཐའ་རྒྱ་བཅད། །བར་དུ་སྒྲུབ་པ་མཐར་ཕྱིན་གྲུབ་རྟགས་རྫོགས། །ཐ་མ་གཞན་ཕན་ཕྲིན་ལས་མཐའ་ནས་རྒྱས། །མཁན་སློབ་བཤེས་གཉེན་རབ་ཀྱི་མཚན་ཉིད་ཡིན། །དམ་པའི་བཤེས་བསྟེན་རྒྱ་ཆེན་ཐོས་པ་བཙལ། །རིགས་གནས་ཀུན་ཤེས་རྒྱུད་སྡེའི་བཤད་སྒྲོས་ལེགས། །བྱང་ཆུབ་སེམས་ལྡན་བསླབ་སྡོམ་རྣམ་པར་དག །མཁན་སློབ་དགེ་བཤེས་འབྲིང་གི༴ བླུན་རྨོངས་ཚིག་གི་རྗེས་གཅོད་ང་རྒྱལ་ཆེ༑ ༑སྐལ་ལྡན་མི་གཉེར་དམ་ཆོས་ཟོང་དུ་འཚོང༌། །དམ་ཚིག་འཆལ་གྱུར་གཏན་ཕུང་འདུན་གྲོས་མཁན། །མཁན་སློབ་དགེ་བཤེས་ཐ་མའི༴ མཁན་སློབ་དགེ་བཤེས་གཙུག་གི་ནོར་བུར་བརྟེན། །བསླབ་གསུམ་རྣམ་དག་ཐོས་བསམ་བསྒོམ་ལ་བརྩོན། །སྤང་ཀློག་བྱ་བས་བསྟན་པའི་སྒྲོན་མེ་འདེགས། །གྲྭ་བཙུན་རྣལ་འབྱོར་རབ་ཀྱི་མཚན་ཉིད་ཡིན། །སྐྱིད་སྡུག་གང་བྱུང་དཀོན་མཆོག་རྗེ་ལ་རེ། །ལས་འབྲས་མི་བསླུའི་ངེས་པ་གཏིང་ནས་རྙེད། །སྒོ་གསུམ་བྱ་བ་ཆོས་དང་གང་མཐུན་སྒྲུབ། །གྲྭ་བཙུན་རྣལ་འབྱོར་འབྲིང་གི༴ རང་མགོ་མི་ཐོན་གཉིས་མགོ་ཐོན་དུ་རེ། །འཇིག་རྟེན་འཁྲུལ་བའི་བྱ་གཞག་གཞན་བསམ་མང༌། །ཕྱི་མ་མི་བསམ་ཚེ་འདིའི་འདུན་གྲོས་མཁན། །གྲྭ་བཙུན་རྣལ་འབྱོར་ཐ་མའི༴ །བླ་མ་དཀོན་མཆོག་ལུགས་ཀྱི་ལྷ་བཞིན་བཀུར། །འབངས་འཁོར་མཐའ་དག་བྱམས་བརྩེས་བུ་བཞིན་སྐྱོངས༑ ༑དགེ་བཅུའི་ཁྲིམས་སྲོལ་ཉེ་རིང་མེད་པར་ལྕི། །ས་སྐྱོང་རྒྱལ་པོ་རབ་ཀྱི་མཚན༴བརྟགས་ཤིང་དཔྱད་པས་བློ་ལ་ཉེས་པ་མེད། །ཐབས་ལ་མཁས་པས་བྱ་བ་མཐའ་རུ་འཁྱོལ༑ ༑ཁོང་ཡངས་དཀྱིལ་ཆེ་གཞུངས་བཟང་ཕྱི་ཐག་རིང༌། །ས་སྐྱོང་རྒྱལ་པོ་འབྲིང་གི༴བརྩེ་མེད་ཁྲོ་གཏུམ་ཆེ་ཞིང་སྡིག་ལ་དགའ། །གྱ་གྱུའི་བློ་ཅན་ཟང་ཟིང་འབའ་ཞིག་གཉེར། །མ་བརྟགས་སྤྱོད་པ་སྨྱོན་པའི་ངང་ཚུལ་ཅན། །ས་སྐྱོང་རྒྱལ་པོ་ཐ་མའི༴ གཙུག་ལག་ཀུན་ཤེས་སྒྱུ་རྩལ་ཕ་རོལ་སོན། །རྗེ་ཡི་བཀའ་སྒྲུབ་ལྷག་པའི་བསམ་པ་འཆང༌། །རྒྱལ་སྲིད་འདུན་མ་དགེ་བའི་ལམ་ལ་བསྒྱུར། །ཞང་བློན་མི་དཔོན་རབ་ཀྱི་མཚན་ཉིད་ཡིན། །བློ་རྒྱ་ཆེ་ཞིང་བདེན་རྫུན་ཤན་འབྱེད་མཁས། །སྣ་ཚོགས་ཐབས་ཀྱིས་ཡུལ་ཁམས་སྲུང་བར་ནུས༑ ༑བྱས་པ་གཟོ་ཞིང་ཚོད་འཛིན་ལས་ལ་མཁས། །ཞང་བློན་མི་དཔོན་འབྲིང་གི༴ རྗེ་ལ་མི་གུས་ཤེས་མེད་རང་མཐོང་ཆེ། །འབངས་ལ་མི་སེམས་ཁྲེལ་དང་ངོ་ཚ་དོར། །རང་གཞན་གཉིས་ཕུང་ལོག་པའི་འདུན་གྲོས་མཁན། །ཞང་བློན་མི་དཔོན་ཐ་མའི༴ བསོད་ནམས་བསགས་པས་བློ་བདེ་ཁོང་ནས་རྙེད། །དྲང་པོར་གནས་པས་ཀུན་གྱིས་བཀུར་བའི་གནས༑ ༑སྙན་པའི་ཚིག་གིས་འགྲོ་ཀུན་དགའ་བྱེད་པ། །དབུ་དཀར་རྒན་པོ་རབ་ཀྱི་མཚན་ཉིད་ལགས། །བྱ་བ་ཟིན་པས་འཇིག་རྟེན་ཁུར་ཐང་མེད། །བསྒྲང་བྱ་སོན་པས་འཆི་ཆོས་སྒྲུབ་ལ་དགའ། །བདེ་བའི་མལ་ན་བདེ་བར་གཉིད་ལོག་པ། །དབུ་དཀར་རྒན་པོ་འབྲིང་གི༴ ན་སོ་སྨིན་བཞིན་ལོག་སྤྱོད་སྣ་དགུ་དྲན། །དགའ་སྡུག་རྣམ་འགྱུར་ཀོ་ལོང་བཙན་བས་དམ༑ ༑ནང་འཐབ་ནུབ་འཐབ་བུ་ཚའི་ཞེ་གཅོད་མཁན། །དབུ་དཀར་རྒན་པོ་ཐ་མའི༴ ཕ་མ་རྒན་རྒོན་རིགས་ཀྱི་ལྷ་བཞིན་བསྐུར། །གནའ་བོའི་ཚུལ་བཟུང་རྒྱུ་འབྲས་ཚུལ་ལ་དང༌། །ཀུན་ལ་ཕན་འདོགས་བཟོད་དེས་བློ་གྲོས་ཆེ། །བྱིས་པ་གཞོན་ནུ་རབ་ཀྱི༴ རྒན་པའི་ངག་ཉན་རང་མཁོས་བྱ་བ་སྒྲུབ། །གྲོགས་ལ་སྙིང་ཉེ་ཀོ་ལོང་གདུག་རྩུབ་ཆུང༌། །སྨྲ་བ་ཉུང་ཞིང་འཐབ་མོའི་གཞི་མི་སྒྲུབ། །བྱིས་པ་གཞོན་ནུ་འབྲིང་གི༴ ཕ་མ་རྒན་རྒོན་གཉེན་གྲོགས་ཐལ་པས་བརྔན། །ངོས་ནས་འཕྲོག་ཅིང་ལྐོག་ཏུ་རྐུན་ལ་དགའ། །གང་འཕྲད་གསོད་ཅིང་ཀུན་དང་འགྲས་ཚོལ་བ། །བྱིས་པ་ན་གཞོན་ཐ་མའི༴ །བློ་ཆེ་ཁོང་ཡངས་ངང་རིང་ཆོས་ལ་དཀར། །དཔའ་ཞིང་བརྟུལ་ཕོད་གཞན་ཕྱོགས་འཇོམས་པར་ནུས། །རང་འདོད་ཆུང་ཞིང་ཀུན་ལ་ཕན་བརྩོན་པ། །ཕོ་སྐྱཻས་དར་མ་རབ་ཀྱི༴ ཆོག་ཤེས་ལྡན་པས་གཞན་གྱི་ནོར་མི་བརྐུ། །རང་ཚོད་ཟིན་པས་ཀུན་དང་འགྲས་མི་བགོ །སྡིག་དང་མ་འདྲེས་རང་གི་འཚོ་བ་སྒྲུབ། །ཕོ་སྐྱེས་དར་མ་འབྲིང་གི༴ ཕ་མའི་ཞེ་གཅོད་གྲོགས་ལ་རྡེག་མོ་འཆང༌། །སྒོ་ཁྱི་གནག་ཕྱུགས་བྲན་གཡོག་དགྲ་བཞིན་སྡང༌། །བྱ་བ་མང་པོས་དགྲ་གྱོད་གཡང་དུ་འབོད། །ཕོ་སྐྱེས་དར་མ་ཐ་མའི༴ ཡབ་རྐུད་གྱོས་སྒྱུག་{རྒྱུགས}ཕ་མེས་བཞིན་དུ་བཀུར། །ཀུན་ལ་ཕན་འདོགས་དམན་ལ་ལྷག་པར་བྱམས། །བུ་ཚ་གཉེན་འཁོར་ཐབས་ཀྱིས་ཆོས་ལ་བཙུད། །མ་སྲུ་མོ་སྨན་རབ་ཀྱི་མཚན་ཉིད་ཡིན། །རང་རྒྱུད་རིང་ཞིང་ཚུགས་ཐུབ་མིག་སེར་ཆུང༌། །མགྲོན་སྒོ་ཡངས་ཤིང་ཁྱོ་ལ་ལྷག་པར་གུས། །བྲན་འཁོར་སྐྱོང་ཤེས་ཁྱིམ་ཀྱི་སོ་ཚིས་མཁས། །མ་སྲུ་མོ་སྨན་འབྲིང་གི་མཚན་ཉིད་ཡིན། །རྒན་པའི་ཡིད་གཅོད་བྲན་གཡོག་ལྟོགས་གྲིར་བཀུམ༑ ༑གྲོགས་ལ་སྡང་ཞིང་བློ་ཆུང་གསར་འགྲོགས་ཆེ། །ཟ་དགའ་ཉལ་སྐྱིད་དབྱེན་སྦྱོར་སྨྲ་ལྕེ་རྒོད། །མ་སྲུ་མོ་སྨན་ཐ་མའི༴ སྔོན་བསགས་མཐུ་ཡིས་ལོངས་སྤྱོད་འཛད་པ་མེད། །ཕྱི་མའི་རྒྱགས་ཕྱེ་མཆོད་སྦྱིན་གཏེར་དུ་སྦས། །དབུལ་ཕོངས་མགོན་མེད་ཡོངས་ཀྱི་སྐྱབས་གཅིག་པུ། །གཏན་བདེ་ཕྱུག་པོ་རབ་ཀྱི༴ གོང་མ་བཀུར་ཞིང་འོག་མ་ཐབས་ཀྱིས་སྐྱོང༌། །བར་མ་གཉེན་གྲོགས་ཟས་གོས་ནོར་གྱིས་སྡུད། །རང་ཉིད་གང་འདོད་ལོངས་སྤྱོད་ཕངས་མེད་སྤྱད། །འཕྲལ་བདེ་ཕྱུག་པོ་འབྲིང་གི༴ ཚེ་འདིར་དགོས་པའི་ཟས་གོས་ལོངས་སྤྱོད་མེད༑ ༑ཕྱི་མར་ཕན་པ་སྦྱིན་པའི་རྒྱགས་ཕྱེ་ཆད། །དགྲ་གྱོད་སྣ་འདྲེན་ཡི་དྭགས་གཏེར་སྲུང་རྒྱུ༑ ༑གཏན་ཕུང་ཕྱུག་པོ་ཐ་མའི་མཚན་ཉིད་ཡིན། །རང་བཞིན་རྒྱུད་དྲང་རྗེ་ལ་མཆོག་ཏུ་གུས༑ ༑གང་སྒྲུབ་བཀའ་ཉན་སོ་ནམ་སྲུང་སྤེལ་མང༌། །གཏི་མུག་གཉིད་ལ་ཟོན་འཆའ་དགེ་ལ་སྤྲོ། །བྲན་འཁོར་ཕོ་མོ་རབ་ཀྱི༴ སྨྲ་བ་ཉུང་ཞིང་ངོ་ལྐོག་བློ་གཏད་ཐུབ། །བྱ་སྤྱོད་གཙང་ཞིང་ནོར་ཕྱུགས་བྱམས་པས་སྐྱོང༌། །བྱས་པ་གཟོ་ཞིང་ཉིན་མཚན་མེལ་ཚེ་བརྩོན། །བྲན་འཁོར་ཕོ་མོ་འབྲིང་གི༴ ངོས་ནས་བཏུད་ཀྱང་ལྐོག་ཏུ་གནོད་པ་སྐྱེལ། །ཟས་ལ་འབབ་ཅིང་བསྒོ་བའི་ལས་ལ་བྱོལ། །རྒྱུད་རྩུབ་ཁོང་སྐྲན་གཡོ་སྒྱུ་རྐུན་རྫུན་མཁན། །བྲན་འཁོར་ཕོ་མོ་ཐ་མའི་མཚན་ཉིད་ཡིན། །དེ་ལྟར་བཟང་ངན་བར་མའི་ཚུལ་ཕྱེས་ཏེ། །མདོ་ཙམ་བཤད་པ་ཁྱེད་ཅག་སེམས་ལ་ཆོངས། །དམན་ལམ་ལས་ལྡོག་བཟང་སྤྱོད་བསླབ་བྱོས་དང༌། །མི་རིང་བསྔགས་འོས་དམ་པའི་གནས་ཐོབ་འགྱུར། །ཀུ་ཁུ་ཀུ་ཁུ་ཀུ་ཁུ། ཞེས་བཀའ་སྩལ་བས་ཐམས་ཅད་ཡིད་རབ་ཏུ་རངས་ཏེ་དམ་པའི་སྤྱོད་ཚུལ་ཡང་དག་པ་ལ་ཞུགས་པར་གྱུར་ཏོ༑ ༑ཞེས་པའང་བྱ་ལོ་ས་ཟླའི་ཚེས་བཅུ་དགུའི་ཉིན་པདྨ་བི་ཛས་ཉམས་མཚར་དུ་ལྷོ་སྨར་ཁམས་ཀེ་རེའི་ཁ་སྒང་དུ་བྲིས་པ་དགེ།
༄༅། །བྱེའུ་ཆུང་འཇོལ་མོའི་གཏམ་པུཎྜ་རི་ཀའི་ཆུན་པོ་ཞེས་བྱ་བ་བཞུགས།
བླ་མ་ལ་ཕྱག་འཚལ་ལོ། །སྐབས་ཤིག་བྱེའུ་ཆུང་འཇོལ་མོ་དེ་ལྗོན་བཟང་ཡིད་དུ་འོང་བ་ལོ་མ་མེ་ཏོག འབྲས་བུ་ཕུན་སུམ་ཚོགས་པའི་ཁུར་གྱིས་དུད་པ་ཞིག་གི་རྩེར་འཁྲིལ་ནས་བདག་ལ་སྙན་པའི་དབྱངས་ཀྱིས་འདི་སྐད་ཟེར་ཏོ། །ཀྱེ་ཀྱེ། ཡི༷ད་འོ༷ང་ལྗོན་བཟང་རྩེ་ལ་འཁྲིལ་བའི། །ཡི༷ད་འོ༷ད་བྱེའུ་ཆུང་བདག་གིས་བདེན་ཚིག །ལེ༷གས་པ༷ར་བཤད་ལ་མི་ཁྱོད་མ་ཁྲོ། །ལེ༷གས་པ༷ར་ཉོན་དང་གོ་རྒྱུ་རེ་ཡོད། །ཀྱེ་ཀྱེ། མི་ལུས་ཐོབ་པ་ཤིན་ཏུ་དཀའ་ཞིང༌། །ཁྱད་པར་དལ་འབྱོར་ཚངས་པའི་རྟེན་བཟང༌། །ཨུ་དུམྦཱ་ར་ལས་ཀྱང་དཀོན་ན། །མི་ཁྱོད་རོ་ཉལ་བྱེད་པ་ཕོད་དམ། །ཀྱེ་ཀྱེ། བསོད་ནམས་བྱེ་བའི་དཔལ་ལས་གྲུབ་པའི། །བདེ་གཤེགས་མཛེས་སྐུ་རྟག་པ་མིན་ན༑ ༑སོ་སྐྱེའི་སྒྱུ་ལུས་ཅི་སྟེ་མི་འཇིག །མི་ཁྱོད་སོས་དལ་སྡོད་པ་ཕོད་དམ། །ཀྱེ་ཀྱེ། སྡིག་པ་ཆུང་ངུ་བྱས་པ་ཙམ་གྱིས། །བདེ་མེད་བྱིན་ཟའི་ཚལ་དུ་སྐྱེ་ཞིང༌། །བསྐལ་པར་སྡུག་བསྔལ་ཁུར་གྱིས་ནོན་ན། །མི་ཁྱོད་སྡིག་ལས་བྱེད་པ་ཕོད་དམ། །ཀྱེ་ཀྱེ། དལ་འབྱོར་རྟེན་གྱི་ཞིང་ས་གཤིན་པོར། །རྣམ་དཀར་ལས་ཀྱི་ས་བོན་བཏབ་ན། །ཐར་གྲོལ་སྙེ་མ་མྱུར་འཁྲུངས་ངེས་པས༑ ༑མི་ཁྱོད་རྣམ་གཡེང་བྱེད་པ་ཕོད་དམ། །ཀྱེ་ཀྱེ། ད་ནི་མི་ཁྱོད་རོ་ཉལ་མ་བྱེད། །བླ་མ་མཆོག་ལས་ཐོབ་པའི་གདམས་ཟབ། །གཡེང་བ་སྤོངས་ནས་བརྩོན་པས་སྒོམས་དང༌། །རང་གཞན་དོན་གཉིས་འགྲུབ་པར་འགྱུར་རོ། །ཟེར་ནས་འཕུར་བར་བརྩམས་པ་ན་ཁོ་བོས་ལན་འདི་སྨྲས་སོ། །ཀྱེ༷་ཀྱེ་ངོ་མཚར་ལྷ་ཡི་བྱ། །ཀྱེ་མ་མི་རྟག་ཆོས་བཤད་པ། །ལེགས་སོ་ལེགས་སོ་ངེས་པར་བདེན། །ལེ༷གས་བཤད་ད་དུང་ཤོད་ཅིག་ཨང༌། །སྨྲས་ལན་བྱེའུ་ཆུང་འཇོལ་མོ་དེས་གཤོག་འགྱུར་ལན་གསུམ་བྱས་ནས་བདག་ལ་དགའ་བའི་རྣམ་འགྱུར་དུ་མ་དང་བཅས་ཏེ་འདི་སྐད་ཟེར་ཏོ། །ཀྱེ་ཀྱེ། ཕྱོགས་དུས་ཀྱི་རྒྱལ་བ་སྲས་བཅས་ཀྱི། །ཡེ་ཤེས་ཚོགས་གཅིག་ཏུ་བསྡོམས་པའི་སྐུ། །རྡོ་རྗེ་འཆང་དྲིན་ཆེན་བླ་མ་རྗེ། །ཁོ་བོ་ཡི་སྤྱི་གཙུགས་རྒྱན་བཞུགས་ནས། །ཀྱེ་ཀྱེ། །རྟག་འཛིན་གྱི་འགོང་པོའི་རི་བོ་འདི། །མཆོག་བྱིན་གྱིས་རྡུལ་དུ་དེང་ནས་ཀྱང༌། །མི་རྟག་གི་མཛའ་བོས་རྒྱུད་བསྐུལ་བས། །བདག་བློ་འདི་ཆོས་ལ་བསྒྱུར་དུ་གསོལ། །ཀྱེ་ཀྱེ༑ ཁྱེད་སྔོན་ནས་འགྲོགས་པའི་གྲོགས་པོ་ལ། །བྱེའུ་ཆུང་གིས་སྙིང་དང་འདྲ་བའི་གཏམ། །ཆོས་ཟབ་རྒྱས་བདུད་རྩི་འདི་སྟོབས་པས། །སེམས་དགའ་དང་སྤྲོ་བས་ཉན་པར་བྱོས། །ཀྱེ་ཀྱེ། ཕྱི་སྣོད་ཀྱི་གཏན་པ་འབྱུང་བཞིའི་འཇིག །ནང་བཅུད་ཀྱི་འགྲོ་བ་འཆི་བའི་ཆོས༑ ༑བདེ་གཤེགས་ཀྱི་གཟུགས་སྐུའི་བཀོད་པ་བསྡུས། །འདི་བསམ་ཚེ་འཆི་བ་མི་དྲན་ནམ༑ ༑ཀྱེ་ཀྱེ། སྤྱིར་སྙིགས་མ་ལྔ་བདོའི་ཡང་ཐར་སྐྱེས། །སྒོས་ནད་མཚོན་དུག་གཡོས་འཆི་རྐྱེན་མང༌། །ཚེ་འདིར་ཡང་དགྲ་གཉེན་དུ་མ་འདས། །འདི་བསམ་ཚེ་འཆི་བ་མི་དྲན་ནམ༑ ༑ཀྱེ་ཀྱེ། ཚེ་འདི་ནི་རྟག་ཏུ་འཛད་གྱུར་ལ། །ཅུང་ཟད་ཀྱང་བསྣོན་པ་ཡོད་མིན་ཅིང༌། །དགྲ་འཆི་བདག་དགོང་ཀའི་གྲིབ་སོ་འདྲ། །འདི་བསམ་ཚེ་འཆི་བ་མི་དྲན་ནམ། །ཀྱེ་ཀྱེ།ལས་དཀར་དང་དཀར་མིན་ས་བོན་གྱིས། །འབྲས་བདེ་སྡུག་སྣ་ཚོགས་མྱོང་བར་བྱེད། །དུས་དེང་སྐབས་ལན་གཅིག་དལ་འབྱོར་ཐོབ། །འདི་བསམ་ཚེ་དམ་ཆོས་མི་དྲན་ནམ། །ཀྱེ་ཀྱེ། ཁམས་གསུམ་གྱི་འཁོར་བའི་མེ་འོབས་ལས། །མྱང་འདས་ཀྱི་ཞིང་དུ་དཀྲི་བའི་སྒོ། །སངས་རྒྱས་པའི་གྲལ་དུ་ཆུད་པའི་ཐབས། །ཐེག་ཀུན་གྱི་ལམ་སྟེགས་སྐྱབས་འགྲོ་ཡིན། །ཀྱེ་ཀྱེ། ཆོས་ཀུན་གྱི་སྙིང་པོའི་ཡང་བཅུད་ཆེ། །དུས་ནམ་ཡང་གོལ་བའི་སྐྱོན་བྲལ་བ། །ཐེག་མཆོག་གི་རྩ་བ་བྱང་ཆུབ་སེམས། །སྨོན་པ་དང་འཇུག་པའི་བདག་ཉིད་དོ། །ཀྱེ་ཀྱེ། གཞི་བདེ་གཤེགས་སྙིང་པོའི་མ་ཀུ་ར། །ལས་སྒྲིབ་གཉིས་གཡའ་ཡིས་བགོས་པར་སྣང༌། །འདི་མ་བསལ་མྱང་འདས་ཐོབ་ཐབས་བྲལ། །དོན་དེ་ཕྱིར་སྟོབས་བཞིར་འབད་པ་གནད། །ཀྱེ་ཀྱེ། མ་འགྲོ་བ་རིགས་དྲུག་བསྒྲལ་བའི་ཕྱིར། །མགོན་རྫོགས་པའི་སངས་རྒྱས་ཆོས་ཀྱི་སྐུ༑ ༑རླབས་ཆེན་གྱི་ཚོགས་གཉིས་བསགས་ལས་གྲུབ། །དོན་དེ་ཕྱིར་སྐུ་གསུམ་ཞིང་ཁམས་འབུལ༑ ༑ཀྱེ་ཀྱེ། རྒྱལ་ཀུན་གྱི་ངོ་བོ་བླ་མ་ཡི། །ཐུགས་རྒྱུད་ཀྱི་བྱིན་རླབས་མ་འཕོས་ན། །རྫོགས་ཆེན་གྱི་དགོངས་པ་མི་རྟོགས་པས། །མོས་གུས་ཀྱིས་དབང་བཞི་ཡང་ཡང་བློངས། །ཀྱེ་ཀྱེ། དེ་སྔོན་དུ་འགྲོ་བའི་ཆོས་ལྔ་ཡིན། །ཆོས་དངོས་གཞི་ལས་ཀྱང་ཟབ་པར་གསུངས། །འདིས་ལམ་གྱི་རྨིང་རྡོ་ཐེམ་པ་གཙོར། །དོན་དེ་ཕྱིར་སྔོན་འགྲོའི་ཆོས་ལྔར་འབུངས། །ཀྱེ་ཀྱེ།གཞི་སྦྱང་བྱ་ལུས་ཀྱི་སྒྲིབ་པ་རྣམས། །ལམ་སྦྱོང་བྱེད་བསྐྱེད་རིམ་དག་དྲན་གྱིས། །འབྲས་སྤྲུལ་སྐུའི་རྒྱལ་སར་མངའ་འབྱོར་ཕྱིར། །བུམ་དབང་གི་ལམ་ལ་འབད་པ་གནད། །ཀྱེ་ཀྱེ༑ གཞི་སྦྱང་བྱ་ངག་གི་སྒྲིབ་པ་ཀུན། །ལམ་སྦྱོང་བྱེད་རླུང་སྔགས་བཟླས་པ་ཡིས། །འབྲས་ལོངས་སྐུའི་རྒྱལ་སར་དབང་འབྱོར་ཕྱིར། །གསང་དབང་གི་ལམ་ལ་འབད་པ་གནད༑ ༑ཀྱེ་ཀྱེ། གཞི་སྦྱང་བྱ་ཡིད་ཀྱི་སྒྲིབ་པའི་ཚོགས། །ལམ་སྦྱོང་བྱེད་ཐིག་ལེའི་རྣལ་འབྱོར་གྱིས། །འབྲས་ཆོས་སྐུའི་རྒྱལ་སར་མངའ་འབྱོར་ཕྱིར། །ཤེར་དབང་གི་ལམ་ལ་འབད་པ་གནད། །ཀྱེ་ཀྱེ། གཞི་སྦྱང་བྱ་ཤེས་བྱའི་སྒྲིབ་པ་དག །ལམ་སྦྱོང{སྦྱོངས}བྱེད་རྫོགས་པ་ཆེན་པོ་ཡིས། །འབྲས་ངོ་བོ་ཉིད་ཀྱི་སྐུ་འགྲུབ་ཕྱིར། །ཚིག་དབང་གི་ལམ་ལ་འབད་པ་གནད། །ཀྱེ་ཀྱེ། གཟུགས་སྣང་སྟོང་ལྷ་ཡི་ཕྱག་རྒྱ་ཆེ། །སྒྲ་གྲགས་སྟོང་སྔགས་ཀྱི་རང་བཞིན་ལ། །སེམས་རྟོག་ཚོགས་འཛིན་མེད་ཆོས་སྐུའི་ངང༌། །རྗེས་ཐོབ་ཏུ་དགོས་པའི་ཆོས་གསུམ་ལགས། །ཀྱེ་ཀྱེ། དཔལ་ཀུན་ཏུ་བཟང་པོའི་དགོངས་པའི་མཐིལ། །སྔོན་གྲུབ་རིགས་རྒྱ་མཚོ་གཤེགས་པའི་ཤུལ། །ཐེག་ཀུན་གྱི་རྩེ་རྒྱལ་རྫོགས་པ་ཆེའི། །ཉམས་ལེན་གྱི་དངོས་གཞི་དེ་ཀ་ལགས། །ཀྱེ་ཀྱེ། ཆོས་ཀུན་གྱི་རྗེས་སུ་མེད་མི་རུང༌། །ལས་རྣམ་དཀར་མི་འཛད་འཕེལ་བའི་ཐབས། །འཁོར་གསུམ་གྱི་མཚན་མ་མི་དམིགས་པའི། །མཇུག་བསྔོ་བ་འདི་ལ་འབད་འཚལ་ལོ། །ཀྱེ་ཀྱེ། དེ་ཚུལ་གྱི་སྦྱོར་དངོས་རྗེས་གསུམ་པོ། །དུས་རྟག་པར་གནད་དུ་བསྣུན་བྱེད་པས། །ཚེ་འདི་ལ་སྐུ་བཞིའི་རྒྱལ་ཐབས་ཆེར། །འབྲས་མངོན་དུ་བྱེད་པ་ཨ་ལ་ལ། །ཀྱེ་ཀྱེ། ང་ནགས་སུ་གནས་པའི་བྱེའུ་ཆུང་གིས། །ཁྱོད་སྔོན་ནས་མཛའ་བའི་བཙུན་པ་ལ། །ཟབ་ཆོས་ཀྱི་བདུད་རྩི་འདི་སྟོབས་པ། །དྲན་དབང་གི་ཏི་ལ་ཀར་བསྟིམ་བྱོས། །ཟེར་བའི་ལན་དུ་ཁོ་བོས་འདི་སྐད་སྨྲས་སོ། །ལེ༷གས་ལེ༷གས་རྒྱལ་བ་སྲས་དང་བཅས་རྣམས་ཀྱིས། །ཡ༷ང་ཡ༷ང་བསྟན་པའི་དམ་ཆོས་བདུད་རྩིའི་རྒྱུན། །ལེ༷གས་ལེ༷གས་བརྟེན་རྣམས་འཕྲལ་ཕུག་ཀུན་དགེ་བ། །ཡ༷ང་ཡ༷ང་བདག་ལ་བསྩལ་པ་བཀའ་དྲིན་ཆེ། །གང་གསུངས་ལེགས་བཤད་བདུད་རྩིའི་ཉིང་ཁུ་ཆེས། །བདག་ཅག་བློ་ཡི་ཡོལ་གོ་བཀང་བྱས་ནས། །རྨོངས་གཡེང་རྟག་ལྟའི་འཇིགས་ཚོགས་ཀུན་བཅོམ་པས། །བྱེའུ་ཆུང་ཁྱེད་ནི་དགེ་བའི་བཤེས་སུ་རྟོགས། །ཁོ་བོ་དལ་འབྱོར་རིན་ཆེན་གླིང་ཕྱིན་ཀྱང༌། །ཡིད་སྲུབ་སྲིན་མོས་ཐར་སྲོག་ལ་འཚེའི་ཚེ། །མྱང་འདས་གྲོང་དུ་བསྒྲལ་བའི་ཅང་ཤེས་མཆོག །ཁྱོད་ནི་རྒྱལ་བའི་མྱུ་གུ་ཉིད་དུ་ངེས། །འདུ་འཛིའི་རྣམ་པར་བྲེལ་བའི་མཚོ་འགྲམ་དུ། །ཆོས་བརྒྱད་སྦྲུལ་གྱིས་འཁྱུད་པའི་ཡིད་དབང་འདི། །ཕྱིན་དྲུག་ལམ་ལ་འཛུད་པའི་གདོང་ལྔ་པ། །ཁྱོད་ནི་རྒྱལ་བའི་ཡེ་ཤེས་འཇུག་པ་ཅན། །དེ་ཕྱིར་ཁྱོད་གསུངས་ཚད་མར་བཅང་ལགས་ན། །ཡ༷ང་དག་མངོན་པར་བྱང་ཆུབ་མ་ཐོབ་བ༷ར། །བ༷ར་ཆད་བདུད་ཀྱི་བསླུ་བྲིད་འབྱུང་སྲིད་ན༑ ༑འཕུར་འགྲོའི་གཙོ་བོས་བདག་ལ་ལུང་བསྟན་གསོལ། །ཅེས་སྨྲས་པའི་ལན་དུ་འདི་སྐད་ཟེར་ཏོ། །ཀྱེ་ཀྱེ། རིང་ནས་མཛའ་བའི་ཤཱཀྱའི་བཙུན་པ་ལ། །སྙིང་གཏམ་དམར་པོར་བཤད་པ་སེམས་ལ་ཆོངས། །བུད་སྙེགས་ཐོབ་གསུམ་གཏད་ས་རྣམ་བཞི་སོགས། །དམ་པ་གོང་མའི་རྣམ་ཐར་སྐྱོང་བར་རིགས། །ཀྱེ་ཀྱེ། སྟོང་ཉིད་ལུས་ལ་སྙིང་རྗེའི་རྒྱན་གྱིས་སྤྲས༑ ༑ལྟ་བ་མཐོ་ལ་སྤྱོད་པ་ཞིབ་པ་ཅན། །དག་སྣང་ཆེ་ལ་ཆོས་སྤང་ལས་མི་གསོག །འདི་བྱས་ཡང་དག་ལམ་ལས་གཞན་འགྱུར་མིན། །ཀྱེ་ཀྱེ། དབེན་པའི་གནས་དང་དགེ་བའི་གྲོགས་པོ་དང༌། །ཆོས་མཐུན་ཡོ་བྱད་སྡིག་བྲལ་འཚོ་བ་སོགས། །དམ་པ་གོང་མའི་རྣམ་ཐར་སྐྱོང་བ་དང༌། །རྟག་པར་སེམས་ལ་བརྟགས་ཤིང་འདུལ་བར་བྱོས། །ཀྱེ་ཀྱེ། ཕྱིས་སུ་ལྟ་སྒོམ་སྤྱོད་པའི་འཕྲང་དག་ལ། །གེགས་དང་གོལ་ས་ལ་སོགས་འབྱུང་བའི་ཚེ། །བདག་ཉིད་ཁྱོད་ཀྱི་མོས་མཁར་ཡོང་ནས་ཀྱང༌། །གེགས་སེལ་བོགས་འདོན་ཆོ་ག་བགྱིད་འཚལ་ལོ༑ ༑ཀྱེ་ཀྱེ། དེ་ཚུལ་བཤད་པ་ཐུགས་ལ་ལེགས་པར་ཆོངས། །ད་ནི་སྤྲོས་བྲལ་བལྟ་བའི་ནམ་མཁའ་ལ། །ཐབས་ཤེས་གཉིས་ཀྱི་གཤོག་སྒྲོ་ལེགས་བརྐྱངས་ནས། །གཞོན་ནུ་བུམ་སྐུའི་ཚང་ལ་ད་འཕུར་རོ། །ཀྱེ་ཀྱེ། ཟེར་ནས་ཤར་ཕྱོགས་ཀྱི་ནམ་མཁའ་གཡའ་དང་བྲལ་བའི་ངོགས་སུ་འཇའ་ཚོན་སྣ་ལྔའི་གུར་ཁང་གི་མངོན་པར་མཛེས་པ་ཞིག་ཏུ་ཐལ་གྱིས་འཕུར་ཐལ་ལོ། །ཞེས་པའང་བཙུན་ཆུང་པདྨ་བི་ཛས་སོ། །སརྦ་དཱའ་མངྒལཾ།
༄༅། །བླ་མ་ལ་ཕྱག་འཚལ་ལོ། །རྒྱལ་བ་རྫོགས་པའི་སངས་རྒྱས་དེས། །ཆོས་ཀུན་རྒྱུ་མེད་ལས་མིན་ཞིང༌། །རྒྱུ་མིན་ཕྱ་དང་དབང་ཕྱུག་མིན། །ཀུན་ཀྱང་ལས་ལས་འབྱུང་བར་བསྟན༑ ༑སྐྱོབ་པ་མཚུངས་མེད་དེ་ཡི་བཀའ། །ནམ་ཡང་གཞན་དུ་འགྱུར་མི་སྲིད། །དེ་ཕྱིར་དེ་ལ་བློ་གཏད་ན། །འཕྲལ་ཡུན་ཀུན་ཏུ་དགེ་བར་འགྱུར། །མདོ་སྡེ་དྲན་པ་ཉེར་བཞག་དང༌༑ ༑ལས་བརྒྱ་པ་དང་མཛངས་བླུན་སོགས། །དུས་དང་དུས་སུ་ཀློག་མཛོད་ལ། །ལས་འབྲས་ཡིད་ཆེས་དད་པ་སྐྱེད། །རྒྱུ་འབྲས་ཡོད་པར་ལྟ་བ་འདི། །འཇིག་རྟེན་པ་ཡི་ཡང་དག་ལྟ༑ ༑མཐོ་རིས་བགྲོད་པའི་ཐེམ་སྐས་ཏེ། །ངེས་ལེགས་སྒྲུབ་པའི་གཞི་མའང་ཡིན། །རང་བཞིན་དྲངས་ལ་ཀུན་གྱིས་བྱམས། །གཡོ་སྒྱུ་ཅན་ལ་ལྷས་ཀྱང་ཁྲེལ། །རང་འདོད་ཆེ་བ་ཐ་མ་ཕུང༌། །སྤྱི་སེམས་བཟུང་ན་ཀུན་གྱིས་བཀུར། །བཀའ་བློ་བདེ་ན་ཀུན་དང་མཛའ། །བློ་མཐུན་པ་ཡིས་གང་བྱས་འགྲུབ། །བརྟགས་ཤིང་དཔྱད་ན་འགྱོད་པ་མེད། །བསོད་ནམས་བསགས་ན་བསམ་དོན་འགྲུབ། །དཀོན་མཆོག་མཆོད་ན་ཡུལ་ཁམས་བདེ། །བླ་མ་བསྟེན་ན་བྱིན་རླབས་འཇུག །ཡི་དམ་སྒྲུབ་ན་དངོས་གྲུབ་ཉེ། །མཁའ་འགྲོ་བསྙེན་ན་ཕྲིན་ལས་མྱུར༑ ༑ཆོས་སྐྱོང་བསྐུལ་ན་དྲག་རྩལ་ཆེ། །དམ་ཚིག་གཙང་མས་གང་སྒྲུབ་འགྲུབ། །ཆོས་བཞིན་སྤྱོད་ན་འདི་ཕྱིར་དགེ། །ཕ་མ་བཀུར་ན་དྲིན་ལན་འཁོར། །བཟང་ངོ་བསྟོད་ན་བཟང་བྱེད་མང༌། ངན་རྨ་དབབ་ན་ངན་སྤྱོད་ཉུང༌། །དེ་ཕྱིར་ཡ་རབས་དྲ་མའི་སྲོལ། །སྔར་ཡོད་མི་སྣུབ་དར་བར་མཛོད། །ཁྱད་པར་རྐུན་དང་ཐ་མ་ཀ །ཁྱི་བཀྱེ་དམར་མཆོད་ལྡུམ་བརྐོ་སོགས། །མི་རུང་གདོལ་སྤྱོད་སྣ་ཚོགས་པ། །ཀུན་ནས་འགེགས་པའི་ཆོས་ཁྲིམས་སྲོལ༑ ༑དམ་པའི་རྡོ་རྗེ་སློབ་དཔོན་ལས། །ཁས་བླངས་བཅའ་ཁྲིམས་གང་ཡོད་རིགས། །མི་ཉམས་སྲུང་ན་དོན་ཆེ་བ། །ཀུན་གྱི་ཐུགས་ལ་འཇོག་ཀྱང་འཚལ། །འདི་ནི་སྔོན་ཆད་འདྲིས་པའི་རྒྱུས། །ཉེ་བའི་མཆིད་དུ་གསོལ་བ་ལས། །གཞན་དུ་བསྒྲང་བྱ་བཞི་བཅུའི་སྐེག །ཉེ་ལ་མི་ཆོས་ཕེར་ཡང་ཅི། །དེ་ཕྱིར་ཁྱེད་ལ་ཕན་པའི་ངག །བཤད་གང་ཁྱད་དུ་གསོད་མིན་པར༑ ༑ལག་ལེན་གནད་དུ་དྲིལ་མཛོད་དང༌། །འཕྲལ་ཡུན་དགེ་བའི་སྐྱབས་སྲུང་བགྱིད། །དགེ་བར་གྱུར་ཅིག་མངྒལཾ། །
༄༅། །སྐྱེ་བ་འདི་དང་ཚེ་རབས་ཕྲེང་བ་རུ། །འབྲལ་མེད་སྐྱོང་བའི་དྲིན་ཆེན་ཆོས་ཀྱི་རྗེ། །མི་མངོན་དབྱིངས་ནས་ཐུགས་རྗེའི་སྤྱན་གྱིས་གཟིགས། །བློ་སྣ་ཆོས་ལ་འགྱུར་བར་བྱིན་གྱིས་རློབས། །འདུ་བྱེད་ཐམས་ཅད་འགྱུར་ཞིང་རྙིང་པའི་ཆོས། །མི་རྟག་གློག་གི་གར་མཁན་གཡོ་བ་ལྟའི། །སྣང་ཚུལ་འདི་མཐོང་སྐྱོ་སེམས་མགྲིན་པའི་ངག །རིང་བའི་ཚུལ་གྱིས་རྡབ་རྡིབ་བསྒྱུར་འདིའོ། །ན་སོ་སྨིན་པས་དབང་ཤེས་སྟོབས་ཀྱང་བྲི། །འཆི་བ་མྱུར་དུ་འབྱུང་སྙམ་བློ་མ་བདེ། །སོ་དཀར་གཞོན་པའི་དུས་དང་ཅུང་མ་འདྲ། །སྙན་སྙན་ལེགས་ལེགས་སྒྲིག་པའི་གཉེར་མི་འདུག །ཨུ་ནུས་མ་མཛད་ད་ནི་སྐུ་ཚེ་རིང༌། །རང་སྐྱོན་རང་གིས་བརྟགས་ན་རང་ངོ་ཚ། །གཞན་སྐྱོན་གཞན་གྱིས་མཐོང་ཚེ་གཞན་ལ་ཁྲེལ། །གཅིག་ལས་གཅིག་ཐུ་གཅིག་སྐྱོན་གཅིག་ལ་འགེལ། །སྙིགས་ལྔའི་རང་མཚང་ངོམ་ལ་སུས་ཅི་བྱ། །བཤད་པས་ཅི་བྱེད་ཉན་མཁན་སུ་ཞིག་ཡོད། །ཤེས་པས་ཅི་ཕན་ལག་ཏུ་ལེན་མཁན་སུ། །མདོ་རྒྱུད་བཀའ་བསྟན་འཕགས་བོད་མཁས་པའི་གཞུང། །གྲུབ་པའི་ཉམས་ཡིག་ཐོལ་བྱུང་དོ་ཧའི་སྐོར། །མན་ངག་རིན་ཆེན་དེང་དུས་རྡུལ་ཁྲོད་ལྷུང༌། །དོན་གཉེར་མཁན་མེད་ཁྱི་ལ་རྩྭ་བྱིན་འདྲ། །དམ་པའི་ཆོས་ལས་ཤ་སྐལ་འདམ་པའི་དུས། །ཙནྡན་སྡོང་དུམ་ཕྱེ་དང་མུ་ཏིག་མཉམ། །རྒྱལ་པོ་ཀྲྀ་ཀྲྀའི་{ཀྲི་ཀའི}རྨི་ལྟས་ཐོག་ཏུ་སྨིན། །ཨ་གསར་གསར་འགྲོགས་ཆེ་བའི་མཚང་རྟགས་སུ། །གསར་བྱུང་ཚིག་འཁྱལ་བྱུང་ན་མོས་མདོག་ཁ། །བསྟན་པ་ཉམས་རྟགས་ཡིན་གྱི་ཡ་མཚན་ཅི། །དེ་བས་དོན་མེད་ལབ་གླིང་མ་མང་བར། །བློ་འདི་ནང་དུ་ཁུག་ལ་རང་རྒྱུད་རྟོག །དུས་བཞིའི་འགྱུར་བ་ནམ་ཟླའི་འཕོ་འཆུགས་དང༌། །དགྲ་གཉེན་འབྱོར་རྒུད་འདུ་འབྲལ་སྐྱེ་འཆི་སོགས། །གཟིགས་དང་གདམས་ངག་ཁྱད་འཕགས་དེ་ན་བདོག །རང་ལའང་འབྱུང་བའི་བྱ་སྟོན་ལགས་པར་དགོངས། །ལྷན་ཅིག་སྐྱེས་པའི་ལུས་ཀྱང་འདོར་ངེས་ན། །རིགས་གཟུགས་གཉེན་གྲོགས་སྲིད་སྡེ་འབྱོར་པས་ཅི། །ནམ་ཞིག་མིང་གི་ལྷག་མའང་མི་གནས་ན། །སྙན་གྲགས་བདུད་ཀྱི་བྱེ་གཏོར་དེས་ཅི་བྱ། །ཡོན་ཏན་ཡོད་ན་ཀུན་གྱིས་བསྟོད་བཀུར་བརྩི། །ཡོན་ཏན་མེད་ན་རང་མཐོང་བྱས་ཅི་ཕན། །ཡོན་བདག་དད་པས་བྱིན་པ་ཆུད་མ་གསོན། །ཡོན་སྦྱང་ཚུལ་གནས་ཐོས་བསམ་སྒོམ་ལ་སྦྱོར༑ ༑སྡིག་པའི་ལས་ནི་མེ་མཚོན་སྦྲུལ་ལས་ཐུ། །སྡིག་སེམས་མདག་མེ་འབར་བའི་ཁྲི་མུན་དུ། །སྡིག་ལྡན་ལས་ཀྱི་རྙི་{སྙི}ལ་ཐོགས་པའི་ཚེ། །སྡིག་ལ་འགྱོད་ཀྱང་དེ་དུས་འཕྱིས་པར་ཟད༑ ༑རང་བྱས་རང་ལ་སྨིན་གྱི་གཞན་ལ་མིན། །རང་སྡུག་རང་གིས་མ་ཉོ་མནོ་བསམ་ཐོངས༑ ༑རང་མགོ་རང་གིས་འདོན་དུས་དེང་ལགས་པས། །རང་དྲིན་རང་ལ་ཆེའོ་གཞན་གནོད་སྤངས། །གཞན་ཕན་ཡང་དག་སྒྲུབ་པ་རང་དོན་རྩེ། །གཞན་གནོད་གཞིར་བཅས་སྤངས་པ་འཕགས་པའི་ལམ། །གཞན་རྒྱུད་མ་དཀྲུགས་གཞན་སེམས་རྟག་ཏུ་ཟུང༌། །གཞན་ལ་བྱས་ཡུས་མ་འདྲེན་དམན་ས་ཟུང༌། །གཅིག་སེམས་གཅིག་གིས་བསྲུངས་ན་འདི་ཕྱིར་བདེ༑ ༑གཅིག་རྒྱུད་གཅིག་གིས་དཀྲུགས་ན་ཕུང་ཀྲོལ་གཞི། །གཅིག་གིས་གཅིག་བཀུར་བཟང་པོའི་དུས་ཞེས་གླེང༌། །གཅིག་གིས་གཅིག་སྨོད་སྙིགས་མའི་མངོན་རྟགས་ལགས། །ཐུབ་པས་སེམས་ཅན་མགུ་བྱ་མ་གཏོགས་པ། །རྒྱལ་བ་དགྱེས་པའི་ཐབས་གཞན་མེད་ཅེས་གསུངས༑ ༑གཞན་དོན་ཡང་དག་སྒྲུབ་པ་རང་དོན་རྩེ། །དེ་ཕྱིར་གཞན་ཕན་སྒྲུབ་ལ་ནན་ཏན་མཛོད། །
༄༅། །གང་མཚན་ཐོས་དང་དྲན་པས་ཀྱང༌། །སྲིད་པའི་སྡུལ་བསྔལ་མཐར་འབྱིན་པའི། །མཚན་ལྡན་བླ་མའི་ཞབས་པདྨོར། །བཏུད་ནས་ཕན་པའི་གཏམ་འདི་སྒྲོགས། །དལ་འབྱོར་རྙེད་དཀའ་འཇིག་སླ་ཞིང༌། །ལས་འབྲས་མི་བསླུ་སོ་སོར་སྨིན། །འཁོར་བའི་སྡུག་བསྔལ་མཐའ་མེད་པས། །འདི་ལ་སྐྱོ་བ་སྐྱེ་བ་རིགས། །སྔོན་ཆད་མཐོང་ཐོས་འདྲིས་པའི་གྲོགས། །ཇི་སྙེད་འཇིག་རྟེན་ཕ་རོལ་དུ། །དབང་མེད་སོང་བའི་ཚུལ་སོམས་ལ། །རང་ལ་བློ་གདེང་ཅི་ཡོད་ལྟོས། །སང་ཕོད་ལོ་དང་སླད་མའི་དུས། །སྔོན་ལ་སུ་འབྱུང་ཆ་ཡོད་དམ། །དེ་བས་དོན་མེད་བྱ་བ་སྤོངས། །སྙིང་ནས་འཆི་ཆོས་སྒྲུབ་པ་གནད། །འཆི་བདག་ཟེར་བའི་དབང་ཆེན་འདིས། །སྔོན་ཆད་དགྲ་གཉེན་ཕྱེས་པ་མེད། །བཟློག་མེད་ཐོག་ཏུ་བབས་པའི་ཚེ། །མཛའ་བཤེས་གཉེན་གྲོགས་ནོར་གྱིས་ཅི། །ཐམས་ཅད་བོར་ཏེ་འགྲོ་དགོས་ན། །དེ་དུས་ཕན་པ་དམ་པའི་ཆོས། །དེ་ལས་སྐྱབས་གཞན་ཡོད་མིན་ན། །ཅི་ཕྱིར་བརྩོན་པས་འབད་མི་བྱེད། །ད་ལྟ་རང་དབང་རང་ལ་ཡོད། །དགེ་སྡིག་བླང་དོར་ཆ་ཙམ་ཤེས། །གཏན་འདུན་ལེགས་ཉེས་ད་རེས་ཡིན། །རང་མགོ་རང་གིས་མ་གཡོགས་ཨང༌། །རྒྱལ་བས་ཆོས་སྒོ་བརྒྱད་ཁྲི་བོ། །གདུལ་བྱའི་ཉོན་མོངས་འདུལ་ཐབས་བསྟན། །རང་རྒྱུད་ཐུལ་ན་དེ་ཀ་ཡིན། །ཉམས་ལ་མ་སྦྱར་དེས་ཅི་ཕན། །དང་པོ་བློ་ལྡོག་རྣམ་བཞི་ཡིས། རང་རྒྱུད་གྱོང་པོ་ཅི་ཐུལ་བྱ༑ ༑འདི་མེད་ཐེག་དགུའི་ཆོས་བཤད་ཀྱང༌། །ཁ་ཆོས་ཡིན་གྱི་དོན་ཆོས་མིན། །ངེས་པར་འཁོར་བ་བཙོན་དོང་ལྟར། །ལེགས་མཐོང་བཅོས་མིན་ངེས་འབྱུང་རྟ། །ལོང་མེད་དྲན་པའི་ལྕག་བསྐུལ་ན། །ཆོས་ཀྱི་ཕྱེད་ཀ་ཚར་བ་ལགས། །མཁའ་ཁྱབ་འགྲོ་ཀུན་ཕ་མ་སྟེ། །འདི་ཡི་དྲིན་ལན་འཁོར་མཐའ་བྲལ། །དམ་ཆོས་སྒྲུབ་ན་འཁོར་བ་ཡིན། །དེ་སླད་སྙིང་ལ་རི་མོ་བྲིས། སེམས་ཅན་མགུ་བྱ་མ་གཏོགས་པ། །རྒྱལ་བ་མཉེས་པའི་ཐབས་མེད་གསུངས། །འདི་དག་མགུ་བྱས་མང་པོ་ཞིག །ཕུན་ཚོགས་ཕ་རོལ་སོང་ཞེས་གྲགས། །དེས་ན་སྲོག་ལ་བབས་གྱུར་ཀྱང༌། །འགྲོ་སྒྲོལ་གོ་ཆ་མི་འདོར་ངོས། །སྒོ་གསུམ་དགེ་ལ་སྦྱོར་བ་འདི། །ཐེག་ཆེན་ལམ་གྱི་མདོ་འགག་ཡིན། །དེ་ཕྱིར་སྦྱོར་བ་སེམས་བསྐྱེད་དང༌། །དངོས་གཞི་འཁོར་གསུམ་རྟོག་པ་མེད། །རྗེས་ལ་བྱང་ཆུབ་ཡོངས་བསྔོ་བ། །མེད་ཐབས་མེད་པའི་ཆོས་གསུམ་ལགས༑ ༑དུས་རྒྱུན་རང་གི་རྒྱུད་ལ་རྟོག །དགེ་བར་འདུག་ན་གཟེངས་བསྟོད་ལ། །ཉེས་པ་འདུག་ན་ཚར་བཅད་ནས། །ཡང་དག་ལམ་དུ་ཅི་འགྲོ་བྱོས། །མདོར་ན་དམ་པ་རྒྱ་གར་གྱིས༑ ༑རང་ཉིད་ཇི་ལྟར་འདོད་པ་དེ། །གཞན་ལའང་དེ་བཞིན་སྦྱར་བར་མཛོད། །གདམས་ངག་ཚིག་གཅིག་ཡིན་ནོ་གསུངས། །བསླབ་བྱའི་གནད་རྣམས་འདིར་འདུས་པས། །རྟག་པར་སྙིང་ལ་སྒོམ་པ་དང༌། །ཅི་ནུས་ལག་ཏུ་ལོན་པར་མཛོད། །དེ་ཡིས་དུས་ཀུན་དགེ་བར་འགྱུར། །དེ་སྐད་དགེ་སྦྱོར་སྙོམ་ལས་མཁན། །པདྨ་བི་ཛར་འབོད་དེ་ཡིས། །ཤཱི་ལའི་མཚན་ཅན་ཁྱོད་ལ་གདམས། །དགེ་བས་སངས་རྒྱས་འགྲུབ་གྱུར་ཅིག །
༄༅། །མགོན་རྫོགས་པའི་སངས་རྒྱས་མི་གཟུགས་ཅན། །ཕ་བླ་མའི་ཞབས་ལ་གསོལ་བ་འདེབས། །བུའི་བློ་སྣ་ཆོས་ལ་འགྱུར་བར་ཤོག །ཀྱེ་ལེགས་པར་ཉོན་དང་དོན་མཐུན་གྲོགས༑ ༑རྗེ་རྒྱལ་བ་རྫོགས་པའི་སངས་རྒྱས་དེས། །ཆོས་བརྒྱད་ཁྲི་བཞི་སྟོང་གསུངས་པ་ཡང༌༑ ༑དོན་བདག་འཛིན་འདུལ་བའི་གཉེན་པོ་བསྟན། །ད་རང་སེམས་ཐུལ་ཅིག་དགེ་བའི་གྲོགས། །སྔོན་བསོད་ནམས་བསགས་པའི་འབྲས་བུ་ཡིས། །དུས་ལན་གཅིག་དལ་འབྱོར་ཐོབ་པ་འདི། །དཔེ་ཡིད་བཞིན་ནོར་བུ་རྙེད་ལས་ལྷག །ད་དོན་མེད་དབང་དུ་མ་བཏང་ཅིང༌། །དཔེ་གསོད་སར་ཁྲིད་པའི་དུད་འགྲོ་བཞིན། །དུས་སྐད་ཅིག་རེས་ཀྱང་འཆི་ལ་ཉཻ། །སང་ཙམ་ཡང་མི་འཆིའི་གདེང་ཚད་ཅི། །ད་ལོང་མེད་བློ་སྣ་བཙན་ཐབས་སྟུངས༑ ༑ལས་དཀར་ནག་རྒྱུ་འབྲས་རྟེན་འབྱུང་འདི། །དཔེ་དཔྱིད་བཏབ་ས་བོན་བཟང་དང་འདྲ། །དུས་ནམ་ཡང་མི་བསླུ་རང་ལ་སྨིན། །འདི་བསམ་བཞིན་འཇུག་ལྡོག་ཚུལ་བཞིན་མཛོད༑ ༑གནས་ཁམས་གསུམ་འཁོར་བའི་འཇིག་རྟེན་ན། །དོན་བདེ་མེད་སྡུག་བསྔལ་གསུམ་གྱི་སྣོད། །དཔེ་ནག་ཅན་བཙོན་རར་ཆུད་པ་འདྲ། །ཚུལ་འདི་ལ་སྐྱོ་བ་སྐྱེད་པར་རིགས༑ ༑སྐྱབས་དཀོན་མཆོག་གསུམ་པོ་མ་གཏོགས་པ། །དོན་བློ་གཏད་ཁེལ་པ་གཅིག་ཀྱང་མེད། །བུ་བདེ་སྡུག་ལེགས་ཉེས་ཅི་བྱུང་ཡང༌། །དུས་གཏན་གྱི་སྐྱབས་གནས་ཁོང་ལ་ཞུས༑ ༑སྤྱིར་ངེས་འབྱུང་རྒྱུད་ལ་མ་སྐྱེས་ན། །ལས་ཇི་ལྟར་བྱས་ཀྱང་འཁོར་བ་པ། །དེས་གཏན་གྱི་འདུན་མ་འགྲུབ་མི་སྲིད། །བུ་ངེས་འབྱུང་རྒྱུད་ལ་བསྐྱེད་པ་གལ། །བྱམས་སྙིང་རྗེ་བྱང་སེམས་མི་ལྡན་ན། །ཚུལ་ཇི་ལྟར་སྣང་ཡང་དམན་པའི་ལམ། །རྣམ་མཁྱེན་གྱི་འབྲས་བུ་དེ་ལ་མེད། །བུ་ཐེག་ཆེན་ལམ་ལ་སློབ་པ་འཚལ། །སྨིན་གྲོལ་དང་དམ་ཚིག་མི་ལྡན་ན། །ལུས་ཕྱི་ཚུགས་བཟང་ཡང་སྙིང་པོས་སྟོང༌། །གྲུབ་གཉིས་ཀྱི་འབྲས་བུ་ཐོབ་མི་སྲིད། །བུ་རང་མགོ་རང་གིས་འདོན་རེ་རན། །དུས་ད་རེས་ལམ་སྣ་མ་ཟིན་ན། །ནམ་གཏན་གྱི་འདུན་མ་འཆུག་ངེས་པས། །བློ་མལ་དུ་ཁུག་ལ་བསམ་དཔྱོད་ཐོངས། །སེམས་ཆོས་དང་འདྲེས་པའི་ཉམས་ལེན་ཞུ། །ཚུལ་དེ་སྐད་དགེ་སྦྱོར་སྙོམ་ལས་མཁན། །མི་མདོ་མེད་བི་ཛས་གང་ཤར་སྨྲས། །བུ་ངེས་དོན་བསྟན་འཕེལ་སྙིང་ལ་ཆོངས། །དོན་ལག་ཏུ་ལེན་པའི་བཀའ་དྲིན་ཞུ། །མངྒལཾ།
༄༅། །བླ་མ་ལ་ཕྱག་འཚལ་ལོ། །ཀྱེ་ཧོ་སྔོན་བསགས་རྣམ་པར་དཀར་བའི་མཐུས། །ད་རེས་མངོན་མཐོའི་རྟེན་གྱིས་འབྱོར་དུས་འདིར། །དོན་མེད་བྱ་བར་རང་མགོ་མི་བསྐོར་བར༑ ༑གཏན་དུ་ཕན་པའི་དམ་པའི་ཆོས་མཛོད་ཅིག །ཚེ་ནི་མི་རྟག་དགོང་ཀའི་ཉི་བཞིན་འགྲོ༑ ༑ལང་ཚོའི་མེ་ཏོག་སྟོན་གཞུག་སེར་བུས་བཅོམ། །འཆི་བདག་བདུད་ནི་མི་སྡོད་ཚུར་ཚུར་འོང༌། །དོན་ནུབ་ཙམ་ཡང་མི་འཆིའི་བློ་གདེང་ཅི། །འཇིག་རྟེན་བྱ་བའི་ལས་ལ་འཛད་པ་མེད། །ཇི་ཙམ་འགྲུབ་བཞིན་དགོས་དགོས་སྔར་བས་མང༌། །ཚེ་མཐའ་གཏུགས་ཀྱང་བྱ་བས་གཏུགས་པ་མེད། །དེ་བས་ད་ནས་རང་ཚོད་བཟུང་ན་ལེགས། །དཀར་ནག་འདྲེས་མའི་ལས་ཀྱི་རྣམ་སྨིན་འདི། །ནམ་ཡང་མི་བསླུ་བདེ་སྡུག་སོ་སོར་སྨིན། །ཇི་ལྟར་དཔྱིད་བཏབ་འབྲས་བུ་སྨིན་པ་བཞིན། །རང་བྱས་རང་ལ་སྨིན་གྱི་གཞན་ལ་མིན། །དེ་ཕྱིར་རང་གི་རྒྱུད་ལ་ལེགས་རྟོག་ནས། །སྔར་བྱས་སྡིག་པའི་ལས་ལ་བཤགས་སྡོམ་དང༌། །གཉེན་པོ་དགེ་བའི་ལས་ལ་གཅིག་ཏུ་དྲིལ། །དེ་ཡང་སྦྱོར་རྗེས་སྡིག་དང་མ་འདྲེས་གལ། །འཁོར་བའི་གནས་ན་བདེ་བ་ཅུང་ཟད་མེད། །བདེ་བར་སྣང་ཡང་འགྱུར་དང་འདུ་བྱེད་ཉིད། །དེ་ཕྱིར་ངེས་འབྱུང་གཙང་མའི་རྟ་ཞོན་ལ། །བདེ་ཆེན་ཐར་པའི་བཙན་ས་སྙོག་རེ་རན། །འཁོར་བའི་དཔོན་ནི་ཇི་ཙམ་བཟང་ཡང་བསླུ། །མི་བསླུ་ངེས་པ་དཀོན་མཆོག་གསུམ་ཁོ་ན༑ ༑དེ་ཕྱིར་དེ་ལ་བློ་གཏད་ཡིད་ཆེས་ཀྱིས། །སྐྱབས་སུ་སོངས་དང་སྲིད་པའི་འཇིགས་སྐྱོབ་ངེས། །འགྲོ་བ་འདི་ཀུན་ཚེ་སྔོན་ཕ་མ་སྟེ། །ཐམས་ཅད་བདེར་འདོད་སྡུག་བསྔལ་མི་འདོད་མཚུངས། །དེ་བས་བདག་ཕྱིར་གཞན་གནོད་བསམ་སྦྱོར་སྤོངས། །གཞན་ཕན་བྱང་ཆུབ་སེམས་ལ་ནན་ཏན་མཛོད། །དུས་ཆེན་བཞི་དང་ཉ་སྟོང་བརྒྱད་སོགས་སུ། །བསྙེན་གནས་ལ་སོགས་དུས་དང་གཏན་བླངས་ཁྲིམས། །རྨ་ཡི་བག་བཞིན་རྟག་ཏུ་སྲུང་མཁས་ན། །མངོན་མཐོ་ངེས་ལེགས་བགྲོད་ལ་ཐག་མི་རིང༌། །དེ་ཀུན་གཞི་ནི་ལས་འབྲས་ཡིད་ཆེས་ཀྱི༑ ༑ལྟ་བ་འདི་ཡིན་འདི་ཡོད་ཅི་བྱས་དགེ། །འདི་མེད་ཇི་ལྟར་བྱས་ཀྱང་དགོས་འབྲས་སྟོར༑ ༑དེ་ཕྱིར་དཔང་པོ་རང་གི་སེམས་ལ་ཆོལ། །རང་སེམས་དཀར་ན་གང་བྱས་དགེ་བ་སྟེ༑ ༑རང་སེམས་ནག་ན་བྱས་ཚད་མི་དགེའི་རྒྱུ། །དེས་ན་འདུན་མ་ཐམས་ཅད་སེམས་ལ་གླེང༌༑ ༑རྟག་ཏུ་དྲན་ཤེས་བག་ཡོད་འབྲལ་མེད་མཛོད། །རང་གིས་སེམས་འདི་རང་གིས་མ་བརྟུལ་ན། །གཞན་ནས་འདུལ་མཁན་སུ་ཡང་མི་འབྱུང་བས། །ཡང་དང་ཡང་དུ་རང་གི་སེམས་ལ་ལྟོས། །དགེ་ན་གཟེངས་བསྟོད་མི་དགེ་ཚར་གཅོད་མཛོད། །ངེས་འབྱུང་དད་མོས་སྙིང་རྗེ་བྱང་ཆུབ་སེམས། །ནམ་ཡང་མེད་ཐབས་མེད་པའི་ཆོས་བཞི་ཡིན། །འདི་དང་འགྲོགས་ན་མི་བསླུ་རྒྱལ་བའི་བཀའ། །ནམ་ཡང་ཐར་པ་མཆོག་ལས་གཞན་དུ་མིན། །འདི་མེད་ལྟ་དགོངས་མཐོན་པོའི་སྟོང་སྐད་དང༌། །ངས་བྱས་བྱས་ཡུས་འདྲེན་པའི་དགེ་སྦྱོར་ཕལ། །ཐར་པའི་ལམ་དུ་ཇི་བཞིན་འགྱུར་བ་དཀའ། །དེ་ཕྱིར་ཡང་ཡང་རང་རྒྱུད་འདུལ་བ་གནད། །ཁྱིམ་པ་རྣམས་ལ་གྲུབ་མཐའི་གཉེར་མེད་པས། །རང་ལུགས་གཞན་ལུགས་ཆགས་སྡང་མི་གསོག་པར། །ཀུན་ལ་དད་དང་དག་སྣང་སྦྱོང་བ་དང༌། །མཆོད་སྦྱིན་ཚོགས་གསོག་རང་ནུས་ཅི་ཡོད་བརྩོན། །རྩ་གསུམ་ལྷ་ཚོགས་བླ་མའི་རྣམ་རོལ་ཏེ། །དུས་གསུམ་སངས་རྒྱས་དགོངས་ཀློང་མཉམ་པ་ཉིད། །གདུལ་བྱའི་སྣང་ངོར་བཀོད་པ་སྣ་ཚོགས་སྟོན། །གང་ལ་ཕུལ་ཡང་དོན་ལྡན་འབྲས་བུར་བཅས། །གཅིག་ལ་མཆོད་པས་རྒྱལ་ཀུན་མཆོད་པར་འགྱུར༑ ༑ཁྱད་པར་རྒྱལ་བ་དགྱེས་པའི་ཐབས་གཙོ་ནི། །སེམས་ཅན་མགུ་བར་བྱ་ལས་གཞན་ཡོད་མིན། །སངས་རྒྱས་ཞིང་དང་སེམས་ཅན་ཞིང་ཞེས་གསུངས། །ཚོགས་གསོག་ཕུལ་ལའང་ཁྱད་པར་ཅུང་ཟད་མེད། །དེ་ཕྱིར་དམན་དང་མགོན་མེད་ལ་སོགས་པར། །ལྷག་པར་བྱམས་བྱོས་ཕན་འདོགས་གནོད་སྐྱོབ་མཛོད། །མཐར་ཐུག་བྱང་ཆུབ་ལ་འགོད་སྨོན་ལམ་ཐོབ། །དེ་ཡིས་རྒྱལ་སྲས་སྤྱོད་ལས་ཉམས་མི་འགྱུར། །སྲོག་ལ་བབས་ཀྱང་སྨོན་པའི་སེམས་མ་འདོར། །གལ་ལ་ཐུག་ཀྱང་སྡིག་པའི་ལས་མ་བྱེད། །ཅི་ལ་ཐུག་ཀྱང་དཀོན་མཆོག་གསུམ་མ་སྤོངས། །གལ་མདོ་ངེས་པའི་སྙིང་པོ་དེ་གསུམ་ལགས། །འདི་གསུམ་ལག་ཏུ་ལོན་ན་དེ་ཀས་ཆོག །དེ་སྐད་བློ་ཚོད་དང་འཚམ་བསླབ་བྱ་འདི། །གསུང་གིས་བསྐུལ་ངོར་དགེ་སྦྱོང་རྒན་པོས་གདམས། །དགེ་བས་ཁྱོད་བློ་དགེ་ལ་རབ་གཞོལ་ཞིང༌། །དོན་གཉིས་བསམ་ཀུན་འགྲུབ་པའི་བཀྲ་ཤིས་ཤོག །
༄༅། །དཔའ་བོ་གང་ཞིག་དྲན་པའི་མོད་ཉིད་ནས། །ལུས་ཅན་སྙིང་ལ་ཉལ་བའི་ཀུན་རྨོངས་དཔུང། །སླད་ནས་མཛའ་བ་མིན་པའི་མཆོག་སྦྱིན་པའི། །འཇམ་དཔལ་མགོན་དེས་ཁྱོད་ལ་སྲུང་གྱུར་ཅིག །ལང་ཚོའི་མྱུ་གུ་གསར་པའི་ཁྲི་ཤིང་རྩེར། །རྣམ་རིག་མེ་ཏོག་བཀྲ་བའི་དལ་བའི་དཔལ། །རྒ་དང་རྒུད་པའི་ཟོར་བས་ཟོས་མིན་ཚེ། །རྣམ་གསུམ་ཤེས་རབ་ཟིལ་དངར་གསོག་པ་གཅེས། །ཟླ་བྲལ་དེད་དཔོན་མཁས་པའི་རྗེས་བསྙེགས་ཏེ། །ཟབ་རྒྱས་གཙུག་ལག་ནོར་བུའི་གྲམ་བརྡལ་ལས། །རང་སྐལ་མ་ཆད་ཚགས་སུ་ཚུད་བྱེད་པ། །དེ་དང་མཉམ་པའི་མདོ་ཅན་གཞན་སུ་ཞིག །དེ་སླད་ཚོང་པ་རིན་གླིང་ཞུགས་པ་བཞིན། །ཡོངས་འཛིན་མཁས་པའི་ཞབས་དྲུང་སྙོགས་པ་ཁྱོད། །གསན་བསམ་བསྒོམ་ལ་བར་ཆད་མི་འབྱུང་བའི། །བསྐྱབ་བསྲུང་མཉམ་བཞག་མལ་ནས་ཁོ་བོས་བགྱིད། །ཁྱེད་ཀྱང་བག་མེད་རྣམ་གཡེང་དགྲ་བོ་ཡིས༑ ༑བརྫི་མིན་བརྩོན་འགྲུས་རྡོ་རྗེའི་མཁར་བརྟན་ངོས། །ཕྱོགས་ཞེན་ཆོས་སྤང་གཡང་ལས་འཕྱན་མིན་པར། །རིས་བྲལ་དག་སྣང་དཀར་པོའི་སྒོ་དབྱེ་འཚལ། །དེ་ལྟར་སྙིགས་ལྔའི་མཐར་ཐུག་བསྟན་ཞབས་འདིར། །ཚིགས་བཅད་གཅིག་ཙམ་ཉན་བཤད་སྒོམ་སྒྲུབ་ཀྱི། །བསོད་ནམས་དཔག་ཡས་ཐུབ་པས་རྗེས་བསྔགས་ཚུལ། །ཡང་ཡང་སོམས་ལ་དྲན་པའི་ལྕག་འདེབས་འཚལ། །རང་མཐོང་ང་རྒྱལ་མ་ཆེ་དམན་ས་ཟུངས། །ཕྱོགས་རིས་འདམ་ཁ་མ་བྱེད་གང་ཐོབ་ཞུས། །ཐོས་དོན་ཡན་གར་མ་བཏང་བསམ་སྒོམ་གྱིས། །ཀུན་ཀྱང་ཉོན་མོངས་གཉེན་པོར་ཅི་འགྲོ་མཛོད། །དེ་སྐད་ཕན་སེམས་དཀར་པོའི་ཉེར་ལེན་གྱིས། །ལེགས་པར་འདོམས་སོ་ཐུགས་ལ་བཅང་བར་འོས། །བསམ་གཞིག་ཨེ་འདུག་ཕྱིས་ནས་ཁོ་བོས་བལྟ༑ ༑བསླབ་སྦྱང་མཐར་རུ་ཕྱིན་པའི་བཀྲ་ཤིས་ཤོག །
༄༅། །ཨོཾ་སྭསྟི། རྒྱལ༵་བའི་བསྟན་ལ་རྒྱལ༵་བའི་མཛད་པ་ཅན། །རྒྱལ༵་བསྟན་བདག་པོར་རྒྱལ༵་བས་ལུང་བསྟན་པའི། །རྒྱལ༵་བ་གཉིས་པ་རྒྱལ༵་སྲས་ཆོས་ཀྱི་རྗེ། །བློ་གྲོས་མཐའ་ཡས་ཞབས་ལ་ཕྱག་བྱས་ནས། །ལུགས་གཉིས་བྱ་བས་ཡོངས་བཏང་ཀུ་སཱ་ལི། །པདྨ་བི་ཛར་འབོད་པའི་སྙོམ་ལས་པས། །སྒྲུབ་བརྒྱུད་བསྟན་པའི་མངའ་བདག་མཆོག་སྤྲུལ་ཆེར། སོར་བཅུའི་ཐལ་མོ་སྦྱོར་ནས་མཆིད་འདི་གསོལ། །ཀྱེ་ལགས་དེང་སང་སྙིགས་ལྔའི་རྙོག་མ་ཡིས། །ཐུབ་བསྟན་མཚོ་ཆེན་རྒུད་ལ་ཕྱོགས་དུས་འདིར། །རླབས་ཆེན་ཐུགས་བསྐྱེད་བརྩོན་པའི་དཔུང་བསྐྱེད་ནས། །འཁོར་ལོ་གསུམ་གྱི་ཕྲིན་ལས་བླར་འཕེལ་མཛོད། །ཐུགས་རྗེའི་བདག་ཉིད་རྒྱལ་བ་སྲས་བཅས་ཀྱིས། །ཡང་ཡང་དཀའ་བས་བཙལ་ཞིང་བརྣག་པའི་དོན༑ ༑དྲི་མེད་ཐུབ་བསྟན་ལུང་རྟོགས་གཉིས་ཁོ་ན། །དེ་སླད་བཤད་སྒྲུབ་བརྩོན་པས་འཛིན་པར་འོས། །སྲིད་གསུམ་བདག་པོའི་འབྱོར་པས་མཚོན་མིན་པའི། །སྒྲུབ་བརྒྱུད་ཡིད་བཞིན་ནོར་བུའི་རིང་ལུགས་མཆོག །དེང་དུས་རྨོངས་པའི་སྐྱེ་བོས་འདོར་དུ་ཆ། །ཚུལ་འདིར་གཟིགས་ལ་བརྩོན་པའི་གོ་བགོ་འཚལ། །གཞན་ཕན་ཕྲིན་ལས་ཀུན་གྱི་རྩ་བ་ནི། །དྲི་མེད་ཚུལ་ཁྲིམས་རིན་ཆེན་རྒྱན་འདི་ཡིན། །འདི་མེད་མཁས་ཀྱང་བསྟན་འགྲོའི་དོན་འགྲུབ་དཀའ། །དེ་སླད་འཆལ་སྤྱོད་དྲི་མས་མ་ནོངས་གལ། །འགྲོ་ལ་ཕན་བཞེད་རྒྱལ་སྲས་མཆོག་རྣམས་ཀྱིས། །མི་བསླབ་ཤེས་བྱའི་དངོས་པོ་སྲིད་མིན་ཕྱིར། །བཟོ་གསོ་སྒྲ་ཚད་ནང་རིག་ཡན་ལག་བཅས། །ཐུགས་ཀྱི་དཔལ་བེར་ཡོངས་སུ་བསྟི་བར་མཛོད། །མཁས་པ་ཀུན་བརྟེན་མཁས་པའི་ལེགས་བཤད་ཚོལ། །གྲུབ་པ་ཀུན་བརྟེན་གྲུབ་པའི་དགོངས་ཉམས་ལེན། །རང་དོན་ཚགས་ཚུད་བསྡུ་བཞིའི་ཕྲིན་ལས་ཀྱིས། །གཞན་དོན་སྐྱོང་ལ་བསྟན་འཛིན་ཆེན་པོར་གྲགས། །གངས་ལྗོངས་བཤད་བཀའ་བཅུ་དང་སྒྲུབ་བརྒྱུད་བརྒྱད། །ཤིང་རྟའི་རིང་ལུགས་མ་ཉམས་པདྨོའི་ཚལ། །བརྒྱུད་པའི་ཁུངས་དང་རྣམ་ཐར་སོ་སོར་ཆེ། །ཀུན་ཀྱང་ངེས་དོན་སྙིང་པོའི་ཀློང་དུ་གཅིག །འདི་ལ་བཟང་ངན་དབྱེ་བསལ་མ་མཆིས་ཀྱང༌༑ ༑རང་རང་གང་འབྲེལ་མེ་ཏོག་ཕོག་པའི་ལྷ། །ཚུལ་དེ་འཛིན་སྐྱོང་སྤེལ་ལ་བརྩོན་མཛད་པ༑ ༑སྔོན་བྱོན་དམ་པ་རྣམས་ཀྱི་རྣམ་ཐར་ལགས། །དེ་སླད་བཀའ་ཕྱག་བརྒྱུད་པའི་གསེར་སྦྱངས་ཁམས། །བཀའ་གཏེར་ཟབ་དོན་གདམས་པའི་མུ་ཁྱུད་བརླིང༌། །དོན་བརྒྱུད་མན་ངག་རྩིབས་སྟོང་རྣམ་བཀྲ་བའི། །ཟབ་རྒྱས་ཆོས་འཁོར་བསྐོར་བར་གསོལ་བ་འདེབས། །ཐུབ་བསྟན་གངས་རི་མཛེས་པའི་རྒྱན་གཅིག་པུ། །རང་བྱུང་རྒྱལ་བ་མི་ཡི་སེང་གེ་ཡིས། །བཞེད་སྲོལ་ངེས་དོན་སྙིང་པོའི་སེང་གེའི་སྒྲས། །ཕྱོགས་མཐར་ཁྱབ་པའི་ཐུགས་བསྐྱེད་མི་འདོར་འཚལ༑ ༑ཁྱད་པར་སྒྲུབ་བརྒྱུད་ཡིད་བཞིན་ནོར་བུའི་སྲོལ། །དོན་བརྒྱུད་བྱིན་རླབས་འཕོ་ལ་རག་ལས་ཕྱིར། །དུས་གསུམ་རྒྱལ་བའི་ཡབ་གཅིག་ཀརྨ་པ། །ཡབ་སྲས་བརྒྱུད་པའི་དགོངས་མཛོད་ལོན་མཛོད་ཀྱེ། །དེ་སྐད་དད་གུས་ལྷག་བསམ་འོ་མཚོ་ལས། །ཉེར་ཐོན་ཞུ་མཆིད་པུཎྜ་རི་ཀའི་ཕྲེང༌། །མཆོག་སྦྱིན་དགྱེས་པའི་འབབས་སྟེགས་ལེགས་གྱུར་ནས། །དོན་གཉིས་ཕན་བདེའི་དགའ་སྟོན་རྒྱས་གྱུར་ཅིག །ཅེས་ལྷ་རྫས་རབ་དཀར་བཅས་རྒན་བུས་ནང་ལུགས་སུ་གསོལ་བ་དགེ །
༄༅། །བླ་མ་ལ་ཕྱག་འཚལ་ལོ། །ཕན་པའི་བསླབ་བྱ་ཀུན་གྱི་མདོ་འགག་ནི། །ཁྱོད་ཀྱི་ཚུལ་ཁྲིམས་མ་ཉམས་རྣམ་དག་མཛོད། །འདི་ནི་ས་བཞིན་ཡོན་ཏན་ཀུན་གྱི་གཞི། །འདི་ཡོད་ལྷར་བཅས་སྐྱེ་བོས་བཀུར་ཞིང་བརྩི། །འདི་མེད་དཀར་ཕྱོགས་ལྷ་ཡིས་འདོར་ཞིང་སྨོད། །ཕྱི་མར་རྣམ་སྨིན་མི་བཟད་ཕར་ཞོག་གིས། །རེ་ཞིག་ཚེ་འདི་ལ་ཡང་མི་ཁ་དང༌། གཏམ་ངན་མི་ཟད་འབྱུང་བའི་སྒོ་གཅིག་སྟེ། །ནོར་ཉམས་གྲགས་པ་ཉམས་ཤིང་ཆོས་ཀྱང་ཉམས། །ཉམས་པ་དེ་དག་སུ་ཡིས་གསོ་བར་ནུས། །མི་གཙང་རང་བཞིན་བུད་མེད་སྒྱུ་མའི་ལུས། །སྡུག་པར་བཟུང་ན་སྲིད་པའི་མེ་ཆེན་འབར། །ཚངས་སྤྱོད་ལྗོན་ཤིང་རྨང་ནས་བསྲེགས་ངེས་པས༑ ༑བློ་ལྡན་སུ་ཞིག་འདི་ལ་འཇིགས་མི་སྐྱེད། །ཁྲིམས་འཁྱལ་གསོན་ལས་ཁྲིམས་ལྡན་ཤི་བ་ལེགས། །དེ་ནི་ལམ་རྒྱགས་ལེགས་པའི་མགྲོན་པོ་བཞིན། །བདེ་བའི་ལམ་ལས་བདེ་བའི་སར་རྒྱུ་ལ། །སེམས་ཤེས་སུ་ཞིག་དེ་ལ་གདུང་བ་སྐྱེད། །ཟབ་ཟབ་ལྟ་སྒོམ་མཐོན་པོའི་མཐོ་སྙབ་གཅིག །དགེ་སྡིག་ཕན་གནོད་མེད་པའི་སྟོང་སྐད་གཉིས། །བྱས་བྱས་རྣམ་གྲངས་བསྒྲངས་པའི་སྡུག་ཡུས་གསུམ། །མེད་ཀྱང་རང་རྒྱུད་ཐུལ་ན་ཆོས་པ་ཡིན། །ཁ་ཆོས་ཕྱི་ན་མེད་ཀྱི་ནང་དུ་ཡོད། །ནང་དུ་ཉོན་མོངས་གཉེན་པོས་ཆོམ་གྱུར་ན། །ཕྱི་ཚུལ་ཨོ་ཟོབ་ཕོ་ཚུགས་མེད་ཀྱང་བཟོད། །འདི་མེད་ཇི་ལྟར་བྱས་ཀྱང་དོན་གོ་ཆུང༌། །སྔོན་འགྲོ་བློ་ལྡོག་རྣམ་བཞིའི་ཉམས་ལེན་འདི། །མཐོ་སྙབ་སྟོང་བཤད་མཁན་ལ་མི་མཁོ་ཡང༌། །ཐར་པ་དོན་དུ་གཉེར་ལ་མེད་ཐབས་མེད། །བསྒོམ་མོས་མེད་ཀྱང་མ་བསྒོམས་ཐབས་ཆག་ཡིན། །ཆོས་མགོ་མཐའ་རུ་ཕྱིན་མིན་འདི་ལ་རག །སྟོང་དང་སྙིང་རྗེ་ཟུང་འབྲེལ་བྱང་ཆུབ་སེམས། །ཐེག་ཆེན་ལམ་གྱི་རྩ་བ་འདི་ཁོ་ན། །སངས་རྒྱས་གོ་འཕང་ཐོབ་མིན་འདི་ལ་རག །མེད་ཐབས་མེད་དོ་རང་གི་རྒྱུད་ལ་དྲིལ། །དེ་ལྟར་ངེས་འབྱུང་བྱང་ཆུབ་སེམས་གཉིས་ཀྱིས། །བློ་སྦྱོང་ལེགས་པར་གོམས་ནས་འབྲས་བུའི་ལམ། །སྨིན་གྲོལ་བསྐྱེད་རྫོགས་ཟབ་མོའི་ཉམས་ལེན་རིགས༑ ༑ད་གཟོད་ཉམས་སུ་ལེན་འདི་ཐེག་རིམ་ལགས། །དེང་སང་སུ་ལ་བལྟས་ཀྱང་ཡིད་ཆད་རྒྱུ། །གང་ལ་བསམ་ཀྱང་སྐྱོ་ཤས་སྐུལ་བའི་གྲོགས། །མི་བརྟན་སྙིང་པོ་མེད་པ་ཚེ་འདིའི་ཆེད༑ ༑དོན་མེད་བྱ་བ་མང་པོ་ཅི་བྱར་ཡོད། །ལོང་མེད་ལོང་མེད་སྡོད་པའི་ལོང་མི་འདུག །སང་ཙམ་མི་འཆིའི་གདེང་ཚད་འདུག་གམ་སོམས། །དེ་རིང་ཉིད་ནས་བརྩོན་པའི་གོ་བགོས་ལ༑ ༑འཆི་དུས་ཕན་པའི་ཐབས་ཤིག་འཚོལ་རེ་རན། །དལ་འབྱོར་མི་ལུས་རྙེད་པ་ད་རེས་ཙམ༑ ༑བསྟན་སྒོར་ཞུགས་པའི་དོན་འབྲས་ཅི་ལོན་ལྟོས། །རང་གིས་རང་བསླུ་མ་མཛད་སྐུ་ཚེ་རིང༌། །འདི་དོན་ལག་ཏུ་ལེན་པའི་བཀའ་དྲིན་ཞུ། །
༄༅། །བླ་མ་རྗེ་མཁྱེན་ནོ་ཐུགས་རྗེས་ཡིས་དགོངས་མཛོད། །གསོལ་བ་རང་འདེབས་སོ་བྱིན་གྱིས་ནི་རློབས་ཤིག །གྲོགས་པོ་དག་གསན་མཛོད་རང་རྒྱུད་ནི་དུལ་མིན། །བདག་འདྲ་ཡི་འཆལ་ཚིག་དོན་འགྱུར་ནི་མི་སྲིད། །སྣག་ཤོག་གི་གྲོན་ལས་དགོས་འབྲས་ཀྱིས་དབེན་ཡང༌། །དོ་གལ་འདྲ་གནང་ཕྱིར་ཆལ་ཆོས་འདི་སྨྲའོ། །འཐད་འཐད་ཞིག་འདྲ་ན་འདི་བཞིན་དུ་མཛོད་ཅིག །མི་འཐད་དུ་འདུག་ན་ཕ་ཚད་དུ་སྐྱུར་ཐོངས། །དོན་མཐུན་གྱིས་བསྡུས་པའི་ཡུ་བུ་ནི་ལྷ་གྲོགས། །སྔོན་བསགས་ནི་བཟང་པོས་དལ་འབྱོར་གྱི་རྟེན་ཐོབ། །ཁ་རྗེ་ནི་ཆེན་པོ་བསྟན་སྒོ་རུ་ཞུགས་འདུག །བསྐལ་པ་ནི་བཟང་འདུག་རྒྱལ་བཀའ་ཡི་སྣོད་གྱུར༑ ༑མཐུན་རྐྱེན་ནི་འཛོམ་མོ་བཤེས་གཉེན་གྱི་ཞབས་ཟིན། །རང་དབང་ནི་ཡོད་དོ་གཞན་དབང་དུ་མ་སོང༌། །ཤེས་རིག་ནི་བཀྲའོ་བླུན་ལྐུགས་ནི་མ་ཡིན། །རྒྱུ་རྐྱེན་ནི་འཛོམས་འདུག་མདོ་ཅན་ཞིག་ཡོད་ན། །བསགས་ཅན་གྱི་ཕ་ཆུས་ལུང་རྟོགས་ཀྱི་རྒྱལ་སྲིད། །བཤད་སྒྲུབ་དང་ཐོས་བསམ་སྒོམ་པ་ཡིས་འཛིན་དགོས། །དོན་མེད་ཀྱི་བྱ་གཞག་སྨྱོན་པ་ཡི་ཟློས་གར། །ཡིད་བརྟན་ནི་མི་འདུག་འདུས་བྱས་ཀྱི་སྤྱི་ལུགས། །རྟག་འཛིན་གྱི་བདུད་ཀྱི་བསླུས་བསླུས་འདི་ཨེ་གཟིགས། །བྱས་བྱས་ཀྱི་ལས་ལ་ཟིན་དུས་ནི་མི་ཡོང༌། །བྱར་མེད་དུ་བཞག་ན་ཐམས་ཅད་ནི་ཟིན་སྐད། །དགོས་དགོས་ཀྱི་ཡོ་བྱད་འཛོམས་དུས་ནི་མི་ཡོང༌། །ཆོག་ཤེས་དང་ལྡན་ན་བདོག་དགུ་ཡིས་འབྱོར་འདུག །བསམ་བསམ་གྱི་ངང་ནས་མི་ཚེ་ནི་འཛད་འགྲོ༑ ༑དེ་རིང་ནས་བརྩོན་པའི་གོ་ཆ་ཞིག་བགོ་རན། །བསགས་བསགས་ཀྱི་ནོར་དང་བསྐྱངས་བསྐྱངས་ཀྱི་གཉེན་གྲོགས། །གཅེས་གཅེས་ཀྱི་ལུས་ཀྱང་ཤུལ་དུ་རང་བཞག་ནས། །བསྒྲུབས་བསྒྲུབས་ཀྱི་སྡིག་སྡུག་ཁུར་ཆེན་དང་འགྲོགས་ནས། །འཇིགས་འཇིགས་ཀྱི་བར་དོའི་འཕྲང་རིང་ནི་དོག་མོར། །དོ་ནུབ་ཙམ་མི་བགྲོད་གདེང་ཚད་འདྲ་བདོག་གམ། །དེ་དུས་སུ་མི་འཚེར་བློ་བདེ་འདྲ་ཆུབ་བམ། །རྒྱལ་བསྟན་དང་མཇལ་བའི་དོན་འབྲས་རེ་ལོན་ནམ། །ཚེ་འདི་ཡི་བྱ་བ་དོན་ལྡན་དུ་འགྱུར་རམ། །བློ་ཁ་འདི་ནང་དུ་ལྡོག་ལ་རང་ལྟོས་དང༌། །མཛུབ་མོ་འདི་རང་སྐྱོན་ངན་པ་ལ་ཚུགས་དང༌། །ལོ་འདོད་ཀྱི་འགོང་པོ་བཀར་ལེན་ཞིག་གྱིས་དང༌༑ ༑འདུན་གྲོས་འདི་སྙིང་ནས་སྙིང་ལ་རང་ཐོབས་དང༌། །ཁེ་ཉན་གྱི་འདམ་ཁ་ད་རེས་རང་ཡིན་ནོ། །ཚེ་འདི་ཡི་བདེ་སྡུག་རྨི་ལམ་གྱི་ཡུན་ཙམ། །སྟབས་ཕྲན་ཚེགས་ཉེས་ཀྱང་འགྱོད་རྒྱུ་རང་མི་འདུག །གནས་འཁོར་བའི་ཕྱི་མཐའ་ཚད་བཟུང་ནི་མི་གཏུབ། །རྟེན་འདུན་མ་ལེགས་ཉེས་ད་རེས་རང་ཡིན་པས། །འདི་འཆུགས་ན་ཕྱི་ནས་འཆོས་མཁན་ནི་སུ་ཡོང༌། །གར་སྐྱེ་ཡང་བདེ་མེད་སྡུག་བསྔལ་གྱི་རང་བཞིན། །མྱོང་འགྱུར་གྱི་ལས་རྣམས་རང་རང་གི་གཉར་འབབ། །མ་བྱས་པའི་ལས་དང་འཕྲད་པ་ནི་མི་སྲིད། །བྱས་པ་རྣམས་ནམ་ཡང་ཆུད་འཛར་ནི་མི་འགྱུར། །ས་ལུང་སྟོང་བཙན་ཡང་བསྐལ་དོན་ནི་མི་འབྱུང༌། །དུས་ད་ལྟ་རང་དབང་རང་ཉིད་ལ་ཡོད་ཚེ། །རང་སེམས་འདི་རང་ལ་དཀར་མཁན་ཞིག་ཡིན་ན། །གནས་འཁོར་བར་ཕྱི་ཕྱག་འཚལ་བ་ཞིག་མཛད་རན། །ནམ་འཆི་ཁར་བྲང་ལག་འཐབ་པ་ཡིས་ཅི་ཕན། །མཁའ་ཁྱབ་ཀྱི་འགྲོ་བ་ཚེ་རབས་ཀྱི་ཕ་མ། །ཉེ་རིང་དུ་བལྟ་བ་བྱིས་པ་ཡི་བློ་སྐྱོན། །གཞན་ཕན་གྱི་བསམ་སྦྱོར་ཐེག་ཆེན་གྱི་མདོ་འགག །ཉམས་ལེན་གྱི་སྙིང་པོ་དེ་རང་ལ་དྲིལ་མཛོད། །ཆོས་སྣང་གི་སྒོ་མོ་དད་པ་དང་མོས་གུས། །ཡོན་ཏན་གྱི་གཞི་མ་སྡོམ་པ་དང་དམ་ཚིག །རབ་བྱུང་གི་ནོར་སྐལ་བསླབ་གསུམ་དང་སྦྱངས་ཡོན། །ཞེན་ལོག་དང་ངེས་འབྱུང་མེད་ཐབས་རང་མི་འདུག །ཁས་ལེན་དང་བྲལ་བ་ལྟ་བ་ཡི་རྒྱལ་པོ། །སྙིང་རྗེ་དང་འབྲེལ་བ་སྒོམ་པ་ཡི་ཉམས་མྱོང༌། །རྟེན་འབྲེལ་དུ་ཤར་བ་སྤྱོད་པ་ཡི་ལམ་ཁྱེར། །དགྲ་བདག་འཛིན་འདུལ་ལ་མེད་ཐབས་ནི་མེད་སྐད། །ཟབ་མི་ཟབ་རང་གི་ཉམས་ལེན་ལ་རག་གོ །རང་རྒྱུད་ལ་སྦྱར་ན་སྐྱབས་འགྲོས་ཀྱང་ཆོག་འདུག །ཉམས་མ་བླངས་ཨ་ཏི་ཡོ་གས་ཀྱང་མི་ཕན། །བློ་ལང་ཤོར་སོང་ན་ཟབ་ཟབ་ནི་མི་བདོག །ཁྱོད་གྲོགས་གྱི་རྒྱུད་ཚོད་ཅི་ཡིན་ནི་མི་ཤེས། །དོན་རྒྱུད་ལ་སྦྱར་ན་ངོ་མཚར་ནི་ཆེའོ། །ཡི་རང་གི་མེ་ཏོག་ལན་བརྒྱར་ནི་ལོས་འབུལ། །རྒྱུད་ཆུད་ཟོས་བདག་འདྲའི་ངང་ཚུལ་ལ་དཔག་ན། །སེམས་སྐྱོ་བའི་ཚུལ་ལ་སངས་དུས་ནི་མི་འདུག །ཟབ་ཟབ་རུ་འཆད་ཀྱང་རང་རྒྱུད་ལ་མི་བདོག །སྙན་སྙན་དུ་བསྒྲགས་ཀྱང་ཞེ་གཏིང་ནས་ངོ་ཚ། །ཡིན་ཡིན་དུ་རློམ་ནས་ལྷ་ཤིང་གི་ལོ་རྒྱུས། །ངེས་ངེས་སུ་བརྗོད་འདི་ཟོག་པོ་ཡི་སྤྱི་ལུགས། །ཕན་སེམས་ནི་ཡོད་དེ་སྔར་འདྲིས་{འབྲིས}ཀྱི་ཉེར་ལེན། །བདེན་གཏམ་ནི་ཡིན་པས་ཅུང་ཟད་ཅིག་དཔྱོད་འཚལ། །ཞེས་པའང་ཆོས་གྲོགས་གཞོན་ནུ་རྣམས་ནས་ཤོག་བྱང་རེ་གཏད་ནས་ཞལ་གདམས་བསླབ་བྱ་སོགས་དགོས་ཞེས་གསུང་ནན་ཆེ་བའི་ཞལ་ངོ་མ་ལྡོག་ཙམ་དུ་འདུ་འཁྲུགས་ནད་ཀྱི་གྲོང་ཁྱེར་ན་འཁྲུལ་སེམས་གཟུང་འཛིན་གྱི་རྒྱལ་པོ་ཉོན་མོངས་དུག་ལྔའི་རྒྱལ་སྲིད་ལ་ལོངས་སྤྱོད་བཞིན་དུ། འདིར་སྣང་ཆོས་བརྒྱད་ཀྱི་གཟི་བྱིན་སྒྲུབ་པའི་གནས་དུས་དང་མཐུན་པའི་སྟོན་ཆེན། དོན་དང་མི་མཐུན་པའི་མིང་གཞན་ཕན་ཆོས་ཀྱི་བློ་གྲོས་སུ་འབོད་པས། མཁན་ཆེན་ཐམས་ཅད་མཁྱེན་པའི་སྤྱན་སྔ་ནས་འཛེམ་མེད་བྱུང་རྒྱལ་དུ་བྲིས་པའོ། །མངྒལཾ།
༄༅། །དགོངས་ཀློང་ཟབ་མོ་སངས་རྒྱས་ཀུན་དང་མཉམ། །གདུལ་དཀའི་འགྲོ་ལ་ལྷག་པར་ཐུགས་རྗེས་གཟིགས། །མཚན་ཐོས་ཙམ་གྱིས་འགྲོ་ཀུན་སྨིན་མཛད་པའི། །མཚུངས་མེད་བླ་མའི་ཞབས་ལ་ཕྱག་འཚལ་ལོ། །ཀྱེ་ཧོ་གསོན་དང་འདིར་འདུས་རྡོ་རྗེའི་མཆེད། །འདྲིས་པའི་གྲོགས་ལ་ཉེ་བའི་གཏམ་འདི་གསོལ། །འོས་པར་རིགས་ན་སྙན་གྱི་དབང་པོ་གཏོད༑ ༑འཐད་པར་གཟིགས་ན་ཐུགས་ལ་བཅང་བར་འཚལ། །གསུམ་པའི་དབང་རྟེན་པདྨའི་ཟེའུ་འབྲུ་ཅན། །ཐབས་ཀྱིས་ཟིན་ན་ལམ་གྱི་གྲོགས་ཡིན་ཡང༌། །རང་གར་སྤྱད་ན་ཕུང་དཀྲོལ་ཀུན་གྱི་གཞི། །དེ་བས་གྲོལ་ལམ་བག་ཡོད་སྤྱོད་པ་གཅེས། །ཀ་མ་ལ་ལྟར་མཛེས་པའི་མཛའ་ན་མོ། །ཁ་སྦྱོར་བདེ་བ་སྐྱེད་ལ་ཉེར་བརྩོན་ཀྱང༌། །ག་ནས་བསམས་ཀྱང་ཕུང་བྱེད་སྲིན་མོ་དངོས། །ང་ཅག་མིག་ཟུར་ཙམ་ཡང་གཡོ་བྱ་མིན། །ཅ་ཅོ་ཆགས་པའི་གཏམ་གྱིས་མདུན་བསུས་ནས། །ཆ་ལུགས་སྒེག་སོགས་ཉམས་ཀྱི་འགྱུར་བ་བརྒྱས། །ཇ་ཆང་ནོར་གྱི་བསླུ་བྲིད་བརྩོན་ན་ཡང༌། །ཉར་བྱེད་རྒྱུའི་ཚངས་སྤྱོད་མ་ཉམས་མཛོད། །ཏ་ཐཱ་ག་ཏའི་བསྟན་སྒོར་ཆུད་དུས་འདིར། །ཐ་མལ་སྐྱེ་བོའི་གྲལ་མཐར་ལྷུང་བ་བས། །ད་ནས་ལུས་སེམས་ཚོགས་པ་གྱེས་ན་དགའ། །ན་རྒ་འཆི་བ་ཀུན་ལ་འབྱུང་ཆོས་ཡིན། །པ་སངས་ལྟ་བུར་ཁྲིམས་མཆོག་རྣམ་དག་དང༌། །ཕ་རོལ་གཤིན་རྗེའི་གྲོང་ཁྱེར་བགྲོད་{བསྒྲོད}ཀྱང་སླ༑ ༑བ་ལང་ལྟ་བུའི་རྨོངས་རྣམས་གདུང་སྐྱེད་ཀྱང༌། །མ་ལྟར་བྱམས་པའི་མགོན་རྣམས་དགྱེས་པར་ངེས། །ཙཱ་གངས་སྦས་གནས་འགྲིམ་པའི་ངལ་དུབ་དང༌། །ཚ་གྲང་དཀའ་སྤྱད་བཟོད་པར་མ་ནུས་ཀྱང༌། །ཛ་ལང་གདུག་པའི་རང་རྒྱུད་འདུལ་བའི་ཕྱིར། །ཝ་ཆུའི་རྒྱུན་བཞིན་དྲན་ཤེས་འབྲལ་མེད་བསྟེན། །ཞྭ་གོས་འཕྱོར་ཆས་ངོམ་པའི་གཉེར་མེད་ཀྱང༌། །ཟ་མ་ལུས་སོས་ཙམ་ལ་ཉེར་བརྟེན་ནས། །འ་འུར་ཐོས་བསམ་སྒོམ་ལ་འབོད་མཛོད་དང༌། །ཡ་མཚན་ཆེ་བ་ཕྱི་ནས་མངོན་པར་འགྱུར། །ར་བ་གངས་ཁྲོད་འདི་ན་དེང་དུས་འདིར། །ལ་ལ་ཙམ་ལས་དགེ་བའི་གྲོགས་དཀོན་པས། །ཤ་ཚའི་གྲོས་འདེབས་ཕལ་ཆེར་བསླུ་བྱེད་བདུད༑ ༑ས་གསུམ་བླ་མའི་བཀའ་ལུང་སྒྲུབས་ཤིག་གུ། །ཧ་ཅང་བྱེད་སྤྱོད་མང་ན་འཆལ་བའི་རྒྱུ། །ཨ་དོན་སྐྱེ་མེད་དགོངས་པའི་གདེང་བཟུང་ནས། །བྱར་མེད་དོན་ལ་བབས་ཀྱིས་འཇོག་མཁས་ན། །བྱས་ཆོས་གྲུབ་མཐའ་མ་ལུས་ཞིག་པར་ངེས། །ཀ་ཡེ་སྐྱེས་པ་འདི་ཚོ་འཆི་ལུགས་ལ། །འདུས་བྱས་སྒྱུ་མའི་ལུས་འདིས་བསླུ་བསླུ་འདྲ། །སྔོན་ཆད་མི་རྟག་རྟག་པར་བཟུང་བས་འཁྲུལ། །ད་ནི་བློ་སྣ་བཙན་ཐབས་བསྟུངས་ན་ལེགས། །ཀ་ཡེ་འདུས་པ་འདི་ཚོ་འབྲལ་ལུགས་ལ། །གཉེན་གྲོགས་སྲིད་སྡེ་འདིས་ཀྱང་བསླུ་བསླུ་འདྲ། །སྔོན་ཆད་ངོ་སྲུང་མཐུན་འཇུག་བྱས་པས་གཡེངས། །ད་ནི་འདྲིས་མེད་བཤེས་མེད་བྱས་ན་འཐད། །ཀ་ཡེ་བརྩེགས་པ་འདི་ཚོ་འགྱེལ་ལུགས་ལ། །གནས་མལ་མཁར་གཞི་འདིས་ཀྱང་བསླུ་བསླུ་འདྲ། །སྔོན་ཆད་དོན་མེད་སྡུག་ལས་བྱས་པས་གཡེངས། །ད་ནི་གནས་མེད་འཁོར་མེད་བྱ་བར་རིགས། །ཀ་ཡེ་འབྱོར་མཐའ་འདི་ཚོའི་རྒུད་ལུགས་ལ། །སྙན་གྲགས་ཆོས་བརྒྱད་འདིས་ཀྱང་བསླུ་བསླུ་འདྲ། །སྔོན་ཆད་མི་བདེན་བདེན་པར་བཟུང་བས་འཁྲུལ། །ད་ནི་མདོ་མེད་ལམ་ཟན་སྒུག་ན་ལེགས། །ཀ་ཡེ་བསགས་པ་འདི་ཚོའི་འཛད་ལུགས་ལ། །སྒྱུ་མའི་ནོར་རྫས་འདིས་ཀྱང་བསླུ་བསླུ་འདྲ། །སྔོན་ཆད་དོན་མེད་སྡུག་སོག་བྱས་པས་ཕུང༌། །ད་ནི་གྲོས་ཕུག་འཆི་ལ་བཅོལ་ན་ལེགས། །ཀྱེ་ཧོ་ཡང་ཅིག་གསོན་དང་འདྲིས་པའི་གྲོགས། །མ་ཚོར་ངང་དུ་རྒ་བའི་ཞགས་པས་བཅིངས། །ན་དང་རྒུད་པའི་ཆད་པས་བར་མེད་གཙེས། །འཆི་བདག་རལ་གྲི་གདེངས་པའི་ཟུར་གནས་ན། །ཀྱི་ཧུད་སུ་ཞིག་བག་མེད་རྣམ་གཡེང་བྱེད༑ ༑སང་དང་འཇིག་རྟེན་ཕྱི་མའི་སྣང་བ་གཉིས། །སྔོན་ལ་སུ་འབྱུང་ངེས་པར་ཆ་མེད་ན༑ ༑སང་གི་ཚིས་ལ་མི་འབད་ཕྱི་མའི་ཆོས། །དོན་ཆེན་ཐར་པ་སྒྲུབ་ན་མི་ལེགས་སོམས། །ད་རེས་མཐུན་རྐྱེན་བཟང་དགུ་མཐའ་དག་འགྲིགས། །རང་དབང་རང་ལ་ཡོད་པའི་གནས་སྐབས་འདིར། །རང་མགོ་རང་གིས་མ་བཏོན་འདོན་མཁན་སུ། །ཕྱིས་ནས་ཅི་འགྱུར་སུ་ལ་ཆ་ཡོད་དམ། །ཚེ་འདིའི་བདེ་སྡུག་རྨི་ལམ་ཡུན་ཙམ་ལ། །ཕྱི་མ་ཕན་ཆད་ཚད་གཟུང་སུ་ཡིས་ནུས། །དོན་ཆུང་ཆེད་དུ་གཏན་འདུན་མི་བོར་བར། །སྙིང་ལ་རུས་པ་ཡོད་ན་སྐྱེད་རན་ལགས། །ཕྱི་མར་ཕན་པའི་ཆོས་ཤིག་མ་འགྲུབ་ན། །རིགས་གཟུགས་འབྱོར་པས་སུ་ལ་ཅི་བྱར་ཡོད། །རིན་ཆེན་གླིང་ནས་ལག་སྟོང་ལྡོག་ལ་ཉེ། །འདི་ཚུལ་དགོངས་ལ་བརྩོན་པའི་དཔུང་བསྐྱེད་འཚལ། །དེ་སྐད་སྔོན་ཆད་སྙིང་ལ་བརྣག་པའི་རྒྱུ། །འཕྲལ་རྐྱེན་ཀླུ་ཡི་དཔང་པོས་ཉེར་བསྐུལ་ཚེ། །བྱུང་རྒྱལ་གཏམ་འདི་མགྲིན་པའི་ལམ་ནས་ཐལ། །མཐར་ཐུག་ཚོམ་བུ་གཅིག་ཏུ་འཚོགས་པར་སྨོན། །
༄༅། །ན་མོ་གུ་རུ། ཨེ་ཝཾ་ཟུང་འཇུག་མཆོག་ཏུ་མི་འགྱུར་བའི། །བདེ་ཆེན་རྡོ་རྗེར་བསྡོམས་མཛད་འཁོར་ལོའི་མགོན། །འབྲལ་མེད་སྙིང་གི་ཐིག་ལེར་རྟག་བརྟན་ནས། །བྱུང་རྒྱལ་གཏམ་གྱི་ཕྲེང་བ་སྤེལ་འདིའོ། །རྩ་གསུམ་སྤྲིན་ཕུང་སྡུད་པའི་བླ་རྟེན་མཆོག །དམ་ཅན་ཁྱི་ལྟར་འབྲེང་བའི་སྲོག་འཁོར་ཕུལ། །ཀུན་རྫོབ་རྒྱུ་ཡི་ཐིག་ལེ་རིན་པོ་ཆེ། །ཡིད་བཞིན་ནོར་མཆོག་འབུམ་གྱིས་བསྒྲུན་{བཀྲུན}བྱ་མིན། །ཐབས་ཀྱིས་ཟིན་ན་བདེ་སྟོང་དགའ་བཞིའི་འགྲོས༑ ༑མཐར་ཐུག་དཔེ་ལས་དོན་གྱི་འོད་གསལ་མཆོག །མངོན་བྱེད་མི་སློབ་ཟུང་འཇུག་ཚེ་འདི་རུ། །སྦྱིན་ན་ཐུན་མོང་ཕྲན་ཚེགས་སྨོས་ཅི་དགོས། །དབང་རབ་སྡོམ་གསུམ་ཡར་ལྡན་རྫོགས་པ་ལ། །འཕོ་མེད་ཚུལ་ཁྲིམས་བརྟེན་པའི་ཁྱད་ཆོས་དེས། །རྡོ་རྗེ་འཛིན་པའི་རབ་ཏུ་འཇོག་བྱེད་ཀྱི། །ཡུལ་སྲོལ་ངན་པའི་གྲོང་སྔགས་སྡོམ་ཤོར་མིན། །གང་ལ་འཛག་མེད་བྱང་ཆུབ་སེམས་བརྟན་ན། །དེ་ལ་ཟག་པ་མེད་པའི་བདེ་བ་རྒྱས། །འདུ་བའི་ནད་ཀྱིས་དེ་ལ་དཀྲུགས་མིན་ཏེ། །དེ་ཡི་སྟོབས་ནི་གླང་པོ་བཞིན་དུ་འཕགས། །ལུས་བཅུད་དྭངས་མ་འཕེལ་བའི་ཁྱད་པར་གྱིས། །དེ་ཡི་མདངས་ནི་པདྨ་གསར་པ་བཞིན། །སྐྲ་དཀར་གཉེར་མ་མེད་ཅིང་སྣུམ་བག་ཆགས། །ཉི་ཟླ་ལྟ་བུའི་ཚེ་ཡང་དེ་ལ་འབྱུང༌། །ཀུན་རྫོབ་རྒྱུ་ལ་དོན་དམ་ཁམས་བརྟེན་ཕྱིར། །རི་འདྲའི་མི་གཡོའི་ཏིང་འཛིན་ཟབ་མོ་དང༌། །གཟུངས་དང་སྤོབས་པ་རྣམ་དཔྱོད་ཤེས་རབ་བློ། །ལེགས་ཚོགས་ཡོན་ཏན་མཐའ་དག་དེ་ལ་མཛའ། །མཆུ་འདབ་རླུང་གིས་བསྐྱོད་པའི་བཟླས་གྲངས་དང༌། །ལོ་ཟླར་བུག་སྒོ་བཅད་པའི་སྡུག་ཡུས་ལ། །ལྟོས་མིན་ལས་བཞི་གྲུབ་པ་བརྒྱད་ལ་སོགས། །ཅི་འདོད་སུག་མཐིལ་རྫས་བཞིན་མྱུར་བར་འབྱིན། །དཀར་ཕྱོགས་ལྷ་ཀླུ་ཡོངས་ཀྱིས་སྲུང་ཤིང་སྐྱོབ། །གཟུར་གནས་སྐྱེ་བོ་ཡོངས་ཀྱིས་གྲགས་པ་སྒྲོགས། །རྙེད་བཀུར་གྲགས་འབྱོར་བདེ་བའི་ཡོན་ཏན་ཕུལ། །མང་པོའི་ནང་ནས་ལྷུན་པོ་བཞིན་དུ་འཕགས། །དེ་སླད་གཅེས་པའི་ནང་ནས་གཅེས་ནོར་མཆོག ༑བསྲུང་བྱ་ཀུན་གྱི་ནང་ན་རབ་ཀྱི་རྩེ། །འདི་ཡོད་སྲོག་དང་བཅས་པའི་སྐྱེས་བུ་སྟེ། །འདི་མེད་སྲོག་དང་བྲལ་བའི་རོ་དང་འདྲ། །ཁྱི་གུ་དཀར་ནག་སྤུ་མདོག་མི་འདྲ་ཡང༌། །དེས་ཟིན་རྨ་གསར་བཏོད་ལ་ཁྱད་མེད་བཞིན། །བུད་མེད་བཙུན་ཆུང་རྟེན་དབང་ཐ་དད་ཀྱང༌། །ཀུན་རྫོབ་རྒྱུ་ཡི་ཐིག་ལེ་ཉམས་རྐྱེན་གཅིག །གནང་བའི་སྐབས་མིན་རྒྱུད་སྡེ་མཁྱེན་ལ་དྲིས༑ ༑འཁྲིག་སྲེད་གློག་གི་ཐག་པ་ཆད་པའི་མོད། །འགྱོད་དང་མྱ་ངན་མུན་པས་བཞིན་ཁེབས་ཅིང༌། །གྲགས་ངན་མཆི་མའི་ཆར་གྱིས་གདོང་བརླན་ཚེ། །འཆབ་འདོད་གྱ་གྱུ་འཁྲུགས་ཀྱང་འཕྱིས་ནས་མེད། །འདིས་ནི་མདངས་ཉམས་སྟོབས་ཉམས་ཚེ་ཡང་ཉམས། །གྲགས་ཉམས་ནོར་ཉམས་བློ་དང་ཤེས་རབ་ཉམས། །རྙེད་ཉམས་བཀུར་སྟི་ཉམས་ཤིང་ལྷས་ཀྱང་འདོར༑ ༑སྒྲུབ་ཀྱང་འབྲས་བུ་མི་འབྱིན་ཡ་མ་བརླ། །སྔགས་སུ་དང་པོའི་སངས་རྒྱས་བཀྲོངས་པ་དང༌། །མཉམ་བཤད་ལྷ་སྐུ་འབུམ་ཕྲག་བཤིག་ལས་ལྕི། །སྡིག་པའི་ནང་ནས་སྡིག་པ་མི་བཟད་དེ། །འདི་དང་མཉམ་པའི་སྡིག་གཞན་སྲིད་ན་ཅི། །སྡིག་པའི་རང་གཟུགས་འབར་བའི་མེ་འོབས་སུ། །རྣམ་སྨིན་འཆིང་ཐག་སྲ་བས་དམ་བཅིངས་པས། །བསྐལ་པ་ཞིག་ཀྱང་དེ་ལ་ཐར་དུ་ཅི། །རྡོ་རྗེའི་དམྱལ་ཞེས་འཕགས་རྣམས་སྐྲག་པ་བསྐྱེད། །དེ་ཕྱིར་ཡུལ་སྲོལ་ངན་པའི་སྤྱོད་ངན་དེ། །དོར་ནས་ཡ་རབས་འཕགས་པ་དགྱེས་པའི་ལམ། །འཕོ་མེད་ཚུལ་ཁྲིམས་བསྲུང་ལ་བརྩོན་མཛོད་དང༌། །དོན་གཉིས་བསམ་ཀུན་འགྲུབ་པ་དངོས་པོའི་གཤིས༑༑དེ་སྐད་ཡུལ་རྐྱེན་གཏམ་གྱིས་རྣར་གཙེས་ཚེ། །བྱུང་རྒྱལ་གཏམ་འདི་པདྨ་བི་ཛས་བསྒྲགས༑ ༑སྐལ་མཉམ་གྲོགས་པོ་ཡོད་ན་ཐུགས་ལ་ཆོངས། །གཞན་དག་བཀའ་བཀྱོན་མེད་པའི་བཀའ་དྲིན་ཞུ། །
༄༅། །ན་མོ་གུ་རུ། རྒྱལ་རྣམས་གང་ལས་འཁྲུངས་པའི་གཞི། །སྟོང་དང་སྙིང་རྗེ་ཟུང་འབྲེལ་བའི། །བྱང་ཆུབ་སེམས་ལ་ཕྱག་བྱས་ནས། །ཁྱོད་ལ་ཕན་པའི་གཏམ་འདི་སྤྲིང༌། །ཐབས་ལ་མཁས་པའི་རྒྱལ་བ་ཡིས། །གདུལ་བྱའི་ཁམས་དབང་ལེགས་གཟིགས་ནས། །ཆོས་སྒོ་བརྒྱད་ཁྲི་བཞི་སྟོང་གསུངས། །ཀུན་ཀྱང་རང་རང་བློ་ངོར་ཟབ། །རྒན་བྱིས་ཟས་སྤྱོད་ཐ་དད་བཞིན། །གཅིག་དཔེ་ཀུན་ལ་འཚམ་པ་མིན། །དེ་ཕྱིར་ཁྱེད་ཀྱི་བློ་ཚོད་དང༌། །མཐུན་ནམ་མི་མཐུན་ཅི་ཆ་ཡང༌། །སྤྱིར་ན་སྲིད་རྩ་བདག་འཛིན་ཉིད། །དེས་བསྐྱེད་ཉོན་མོངས་འདུ་བྱེད་ལས། །དེ་ཡིས་སྲིད་པ་འདིར་འཆིང་བས། །བདག་མེད་རྟོགས་པ་མཆོག་ཏུ་གསུངས། །དེ་ཡང་རི་མོ་མཁན་གྱི་དཔེ། །ཐབས་ཀྱི་ཡན་ལག་མ་ཚང་ན། །རྣམ་པ་ཀུན་གྱི་མཆོག་ལྡན་པ། །བསྐྱེད་ནུས་མིན་ཞེས་མདོ་ལས་བསྟན། །དེ་ཕྱིར་ཆོས་ཀུན་སྟོང་ན་ཡང༌༑ ༑སྣང་བ་རྟེན་འབྱུང་བསླུ་མེད་ཕྱིར། །ཇི་སྲིད་གཟུང་འཛིན་མ་ནུབ་པར། །དེ་སྲིད་ལས་ཡོད་འབྲས་བུའང་ཡོད། །དེས་ན་སྟོང་འཛིན་ཁོ་ན་ཡི། །རྒྱུ་འབྲས་འཆོལ་བར་སྤྱོད་མིན་པར། །སྟོན་པས་བཅས་པའི་བསླབ་ཁྲིམས་རྣམས། །མིག་བཞིན་བསྲུང་བ་མཆོག་ཏུ་གོ ༑དེ་ཡི་རྩ་བ་ངེས་འབྱུང་སྟེ། །འཁོར་བ་སྲིན་གླིང་མེ་འོབས་འདྲ། །འདུས་བྱས་མར་མེའི་རྩེ་བཞིན་གཡོ། །གློག་འདྲའི་ཚེ་ལ་ཡིད་བརྟན་ཅི། །སྐྱེས་པ་འཆི་ཞིང་འདུས་པ་འབྲལ། །བསགས་པ་འཛད་ཅིང་འབྱོར་པ་རྒུད། །ཀུན་ལ་ཡིད་བརྟན་འདུག་གམ་ཅི། །ལེགས་པར་རྟོག་ལ་སྐྱོ་བ་སྐྱེད། །ད་ལྟ་མི་ལུས་རྟེན་གྱིས་འབྱོར། །གར་འགྲོ་རང་དབང་ཐོབ་དུས་འདིར༑ ༑མིག་ཡོད་གཡང་ལ་འཕྱན་མིན་པར། །གཏན་འདུན་ཚགས་སུ་ཚུད་པར་མཛོད། སྤྱིར་ན་དལ་འབྱོར་རྙེད་དཀའ་ཞིང༌། །འཁོར་བའི་རྒྱ་མཚོ་བརྒལ་བར་དཀའ། །སྲིད་པ་ན་ཡང་བདེ་བ་མེད། །དེ་ཕྱིར་སྙིང་ལ་རུས་པ་སྐྱེད། །སྡིག་པ་མི་བྱ་དགེ་བ་སྒྲུབ། །རང་གི་སེམས་ནི་ཡོང་ཐུལ་ཞེས། །རྒྱལ་བས་ལེགས་པར་གསུངས་པའི་དོན། །གུས་པས་གཙུག་ཏུ་ལེན་པར་མཛོད། །འགྲོ་རྣམས་ཐོག་མེད་དྲིན་ལྡན་མ། །ད་ལྟ་དངོས་འཛིན་གདོན་གྱིས་མྱོས༑ ༑སྡུག་བསྔལ་མེ་ཡི་ཀླུབས་སུ་ཆུད། །འདི་ལ་སྙིང་བརྩེ་མི་སྐྱེའམ། །བདེ་འདོད་སྡུག་བསྔལ་མི་འདོད་པར། །བདག་དང་སེམས་ཅན་མཚུངས་པ་ན། །ཅི་ཕྱིར་གཞན་མིན་བདག་སྲུང་བྱེད། །དེ་བས་བདག་གཞན་མཉམ་པར་བྱོས། །གཞན་དོན་བརྩོན་པའི་ཐུབ་རྣམས་དང༌༑ ༑རང་དོན་སེམས་པའི་བྱིས་པ་ཡི། །ཁེ་ཉེན་ཁྱད་པར་ཤེས་བྱོས་ལ། །བདག་བས་གཞན་གཅེས་བསྒོམ་པ་གནད། །བདག་བདེ་གཞན་གྱི་སྡུག་བསྔལ་དག །ཡང་དག་བརྗེ་བར་མ་བྱས་ན། །སངས་རྒྱས་འགྲུབ་པ་མིན་གསུང་ཕྱིར། །ངེས་པར་བདག་གཞན་བརྗེ་བ་སྒོམ། །འགྲོ་སྒྲོལ་དམ་བཅའི་གོ་བགོས་ནས། །སྦྱོར་བ་ཕར་ཕྱིན་དཔུང་ཚོགས་ཀྱིས། །ཉོན་མོངས་ཤེས་བྱའི་དགྲ་འཇོམས་པ། །དེ་དག་སྲིད་གསུམ་རྣམ་རྒྱལ་ངེས། །མ་བརྟགས་ཉམས་དགའ་ཀུན་བྱང་ཆོས། །བརྟགས་ན་མི་བདེན་སྒྱུ་མ་འདྲ། །ནན་གྱིས་བརྟགས་ན་སྤྲོས་པ་ཡི༑ ༑མཚན་མ་ཀུན་ལས་ངེས་གྲོལ་ཉིད། །དེ་སླད་སྣང་བ་མི་འགོག་ཅིང༌། །སྟོང་པ་མི་སྒྲུབ་ཡོད་མི་བཙལ། །མེད་པར་མི་ཞེན་མཚན་མི་འཛིན། །སྤྲོས་བྲལ་མཉམ་པ་ཉིད་ཤེས་བྱོས༑ ༑ནམ་ཞིག་ཆོས་ཉིད་མཁའ་འདྲའི་གདངས། །འདི་ཞེས་སྨྲ་བློས་མཚོན་མིན་ཡང༌། །ཐེ་ཚོམ་དཔྱང་ཐག་ཆད་པའི་ཉམས། །ངེས་ཤེས་ནང་ནས་འཆར་བར་འགྱུར། །དེ་ལྟར་གདེང་དུ་མ་གྱུར་ན། །ཙབ་ཙུབ་མང་པོ་འཆིང་བའི་གཟེབ། །མཐོང་མེད་མཐོང་དུ་རེ་བའི་ཡུས༑ ༑ནམ་ཡང་ལྡོག་པར་མི་འགྱུར་རོ། །དེས་ན་མཚན་ལྡན་བླ་མའི་ཞབས། །ལེགས་བསྟེན་གདམས་པའི་ཞལ་ཆུ་འཐུང༌། །མོས་གུས་ལམ་གྱི་སྲོག་ཤིང་བཙུགས། །བསགས་སྦྱང་གནད་དུ་གང་འགྲོ་མཛོད། །མདོར་ན་དུས་རྒྱུན་རང་རྒྱུད་རྟོག །དགེ་བར་འདུག་ན་གཟེངས་བསྟོད་ཅིང༌། །ཉེས་པར་འདུག་ན་ཚར་བཅད་ནས། །ཡང་དག་ལམ་དུ་ཅི་ཚུད་བྱོས། །དེ་སྐད་དགེ་སྦྱོང་འདུ་གསུམ་པས། །ཁྱོད་གསུང་མི་ལྡོག་ཙམ་དུ་ཕུལ། །དགེ་བས་རས་དཀར་བླ་གོས་ཅན། །དགེ་བློ་ཡར་ཟླའི་དཔལ་ལྟར་ཤོག །ཅེས་པའང་པདྨ་བི་ཛས་མཚམས་མལ་ནས་བྲིས་ཏེ་ཕུལ་བ་དགེ།
༄༅། །གང་གི་བ་སྤུའི་ཁུང་བུ་རེ་རེར་ཡང༌། །སངས་རྒྱས་ཡོན་ཏན་རྒྱ་མཚོའི་རྡུལ་སྙེད་གནས༑ ༑དྲན་པ་ཙམ་གྱིས་ནམ་གྲོལ་མཆོག་སྟེར་བའི། །མཚུངས་མེད་བླ་མའི་ཞབས་ལ་ཕྱག་འཚལ་ལོ། །འདི་ན་སློང་བས་མིག་དང་ལྡན་པ་ལ། །ལམ་སྟོན་ཇི་བཞིན་སྨྲ་བར་འོས་མིན་ཡང༌། །སྒྲུབ་བརྩོན་རྣལ་འབྱོར་ཆེན་པོ་བཀའ་གཉན་ཕྱིར། །དད་དམ་གཙང་མའི་ནང་མཆོད་ཚུལ་དུ་འབུལ། །གཞན་དུ་བསྐལ་པ་བྱེ་བར་འབད་པ་བས། །འདི་རུ་སྐད་ཅིག་བརྩོན་པ་དོན་ཆེ་བར། །རྒྱལ་གསུང་སེང་གེའི་སྒྲ་ཡིས་རྗེས་བསྟན་པའི། །ཞིང་མཆོག་ཁྱད་འཕགས་མི་མཇེད་ཁམས་འདིར་སྐྱེས། །མཚན་ཐོས་ཙམ་གྱིས་བསྐལ་པ་བརྒྱད་ཁྲི་ཡི། །སྒྲིབ་པའི་མུན་པ་སྟུག་པོ་འཇོམས་མཛད་ཅིང༌། །རྣམ་གྲོལ་ལམ་ལས་ཕྱིར་ལྡོག་འགྱུར་མིན་པ། །མཉམ་མེད་ཤཱཀྱའི་སྲས་ཀྱི་བསྟན་སྒོར་ཞུགས། །དཔག་མེད་གོང་ནས་མངོན་པར་བྱང་ཆུབ་ཀྱང༌། །སྙིང་རྗེ་ཆེན་པོས་སྲིད་པ་ཉེར་བཟུང་བས། །གདུལ་དཀའི་ཞིང་འདིར་སངས་རྒྱས་མཛད་པ་ཅན། །ཟླ་བྲལ་སྐྱེས་ཆེན་དུ་མའི་ཞབས་ཀྱིས་ཟིན། །ཟབ་དང་རྒྱ་ཆེའི་ཆོས་མཛོད་སྙིང་པོའི་བཅུད། །ཚང་ལ་མ་ནོར་རིག་འཛིན་བརྒྱུད་པའི་ལུང། །བློ་རྣོན་ཚེ་འདིར་གྲོལ་བྱེད་གདམས་པའི་ཆབ། །དད་གསུམ་སྙིམ་པས་འཐུང་བའི་སྐལ་བཟང་ཐོབ། །མ་སྨད་{རྨད}སྐྱེས་ཐོབ་དགེ་བའི་གེ་ས་རར། །སྦྱོར་བྱུང་ཐོས་བསམ་སྒོམ་པའི་བདུད་རྩིས་ཕྱུག །བསླབ་གསུམ་འདབ་ཕྲེང་མཛེས་པའི་ཨུཏྤ་ལ། །གཟུར་གནས་སྐྱེ་བོ་མཆིས་ན་སྨོན་གནས་ཉིད༑ ༑དུས་མཐར་ཚིགས་བཅད་གཅིག་ཙམ་ཉན་བཤད་ཀློག །དམ་ཆོས་འཛིན་པ་ཡིན་ཞེས་ཐུབ་པས་བསྔགས། །དེ་ཡི་བསོད་ནམས་ཕུང་པོ་བསམ་མི་ཁྱབ། །ཚད་བཟུང་རྒྱལ་བས་ཀྱང་ནི་བསྒྲང་ནུས་མིན། །ཁྱད་པར་ལན་གཅིག་ཙམ་གྱིས་སྲིད་པའི་གྲོང༌། །བརྒྱ་ཕྲག་རྡུལ་དུ་གཞིག་བྱེད་བསྙུང་བར་གནས། །སྟོང་ཕྲག་བརྒལ་བར་བརྩོན་པའི་ལེགས་བྱས་འབྲས༑ ༑གཟུགས་སུ་གྲུབ་ན་སྟོང་གསུམ་སྣོད་ཡང་དོག །དེ་སླད་མཆོག་ཏུ་དགའ་དང་དྭངས་པའི་བློས། །ཡིད་རང་སོར་བཅུའི་འདབ་སྟོང་གཡོ་བ་དང༌། །ཆབས་ཅིག་བསྔགས་པའི་རོལ་མོ་འཁྲོལ་བ་ལས། །གཞན་པའི་བརྗོད་པར་བྱ་བ་ཅི་ཞིག་ཡོད། །ད་དུང་སྲིད་པ་ཇི་སྲིད་གནས་ཀྱི་བར། །རླབས་ཆེན་རྫོགས་སྨིན་སྦྱངས་པ་རྒྱ་མཚོ་ཆེར། །འཇུག་གང་བློ་ཆེན་འཕགས་པའི་རང་གཤིས་ཏེ། །གཞན་བསྐུལ་ཚིག་གི་རྐྱེན་ལ་ལྟོས་ཅི་དགོས། །ཐོས་པ་རྒྱ་མཚོའི་གླིང་ནས་རྙེད་པའི་ནོར། །བསམ་བྱུང་པཉྩ་ལི་ཀས་གཙང་བྱས་གང༌། །སྒོམ་སྒྲུབ་རྒྱལ་མཚན་རྩེ་མོར་ལེགས་མཆོད་ན། །དོན་གཉིས་འདོད་པ་འཇོ་ལས་སོམ་ཉི་ཅི། །ཆོས་ཀྱི་དབྱིངས་དང་ནམ་མཁའ་སེམས་ཅན་མཐའ། །ཀུན་ནས་མཉམ་གྱུར་དེ་སྲིད་བརྩོན་པའི་གོ །བློ་ཆེན་ཀུན་ཏུ་བཟང་པོའི་རྣམ་ཐར་གྱི། །རྗེས་སུ་སློབ་འདོད་ཐེག་ཆེན་ལམ་སྙིང་གསུངས༑ ༑གང་དེ་ལམ་མཐར་ཕྱིན་རྣམས་གཤེགས་པའི་ཤུལ། །ལམ་གནས་བློ་མཆོག་ཡོངས་ཀྱིས་ཉེར་བརྟེན་པ། །མོས་སྤྱོད་དད་པའི་སྲབ་སྐྱོག་བསྒྱུར་གནས་ཏེ། །འདི་མེད་བྱང་ཆུབ་ལམ་དུ་ཅི་སྟེ་འགྲོ། །མ་དག་གཟུང་འཛིན་འཁྲུལ་པའི་ལྕགས་ཁམས་ཆེ། །སྟོང་དང་སྙིང་རྗེ་ཟུང་འབྲེལ་གསེར་འགྱུར་རྩིས། །རྣམ་གྲོལ་རིན་ཐང་བྲལ་བའི་དངོས་པོ་ཆེར། །བསྒྱུར་བའི་ཐབས་ཚུལ་ཉིན་མཚན་བར་མེད་འབད། །འོད་གསལ་རང་བཞིན་སེམས་ཀྱི་ཆོས་ཉིད་ཁམས། །མ་དག་གློ་བུར་འཁྲུལ་པའི་སྦུབས་རྒྱ་ལས། །ཡོངས་གྲོལ་ཡེ་ཤེས་ཆེན་པོའི་རྒྱལ་ཐབས་ལ། །སྦྱོར་བྱེད་རྣལ་འབྱོར་ཟབ་མོར་བརྩོན་པ་གལ། །སྣང་བའི་ཆོས་ཀུན་གཤིས་ལུགས་བབས་ཀྱིས་སྟོང༌། །སྟོང་པའི་རང་མདངས་མ་འགགས་ཅིར་ཡང་སྣང༌། །བདེན་གཉིས་ཟུང་འབྲེལ་རྟེན་འབྱུང་སྒྱུ་མའི་ཚུལ། །མཐའ་བྲལ་དབུ་མ་ཆེན་པོའི་གཤིས་ལུགས་ལྟོས། །ཆོས་ཀུན་སེམས་ཉིད་གཅིག་པུའི་ཆོ་འཕྲུལ་ཏེ། །མ་བཅོས་ཐ་མལ་ཤེས་པ་ཆོས་ཀྱི་སྐུ། །ཡིད་ལ་མི་བྱེད་རང་བབ་སྒོམ་པའི་བཅུད། །བློ་འདས་ཕྱག་ཆེན་གཉུག་མའི་རང་ཚུགས་ཟུངས། །ཡེ་གྲོལ་ཀློང་ཆེན་དགོངས་པའི་མཁའ་དབྱིངས་སུ། །འཁོར་འདས་ཆོས་ཀུན་དབྱེ་བསལ་མེད་པར་རྫོགས། །མ་བཅིངས་མ་བཀྲོལ་རང་བབ་ཅོག་བཞག་དང༌། །གདོད་མའི་རྒྱལ་ས་ཚེ་འདིར་སྙོགས་པར་མཛོད། །གནས་ལུགས་ངང་ནས་ཆོས་ཀུན་མི་དམིགས་ཀྱང༌། །སྣང་ལུགས་ཀུན་རྫོབ་རྒྱུ་འབྲས་བསླུ་བ་མེད། །ཐབས་ཤེས་ཟུང་འབྲེལ་ཚོགས་གཉིས་རླབས་པོ་ཆེར། །འཇུག་གང་རྒྱལ་བ་དགྱེས་པའི་ལམ་སྲོལ་ལགས། །རང་གིས་མི་སྒྲུབ་གཞན་ལ་སྐུལ་བའི་ངག །འོས་པ་མིན་ཡང་དམ་པའི་གསུང་ནན་ངོར། །སེམས་མེད་སྒྲ་ཡིས་སེམས་ལྡན་དགའ་བསྐྱེད་ལྟར། །བརྗོད་པ་འདི་ཡང་དོན་ལྡན་ཉིད་དུ་སྨོན༑ ༑ཅེས་པ་འདིའང་འཕགས་པའི་ས་ལ་བཞུགས་པའི་བཤེས་གཉེན་ཚེ་སྒྲུབ་ལགས་ཀྱིས་བཞེད་སྐོང་དུ་སྤྲུལ་མིང་པདྨ་བི་ཛ་ཡས་བྲིས་པ་དགེ།
༄༅། །བླ་མ་རྣམས་ལ་ཕྱག་འཚལ་ལོ། །ཀུན་མཁྱེན་ཐུབ་པའི་བསྟན་པ་ལུང་རྟོགས་གཉིས༑ ༑དེ་འཛིན་བྱེད་པ་བཤད་དང་སྒྲུབ་པ་སྟེ། །རབ་བྱུང་རྣམས་ཀྱིས་ལས་སྐལ་འདི་ཁོ་ན། །རང་སྐལ་བཞག་ནས་གཞན་རྗེས་མི་བསྙེག་འཚལ། །དེང་སང་སྙིགས་དུས་བསྟན་མཆོག་འཇིག་ཉེའི་ཚེ། །ཚིག་བཅད་གཅིག་ཙམ་ཉན་བཤད་དོན་བསམ་པའི། །བསོད་ནམས་དཔག་མེད་རྒྱལ་བས་རྗེས་སུ་བསྔགས། །འདུས་བྱས་དགེ་ཚོགས་ཀུན་གྱིས་དཔེར་བྱ་མིན། །མཐུན་རྐྱེན་འཁོར་ལོ་བཞི་ཡི་འབྱོར་དུས་འདིར། །ཆོས་ལ་འཇུག་པའི་བརྩོན་འགྲུས་རྩོམ་པར་རིགས། །ཕྱིས་ནས་འགྱོད་པར་གྱུར་ན་མི་རུང་བས། །གཞན་དོན་ཚགས་སུ་ཚུད་མཛོད་སྙིང་གི་གྲོགས། །ཉམས་ལེན་ཉམས་ལེན་ཟེར་བ་མང་མོད་ཀྱི། །རང་རྒྱུད་ཆོས་ཀྱིས་འདུལ་ལས་གཞན་ཡོད་མིན། །དད་དང་ངེས་འབྱུང་སྟོང་ཉིད་སྙིང་རྗེ་ཡིས། །བདག་འཛིན་ཉོན་མོངས་ཆོམ་ན་དེ་རང་ཡིན། །དེ་ལས་གཞན་པའི་ཚེ་འདིས་ཤེས་བྱ་སོགས། །རྣམ་དཔྱོད་མང་ཡང་མཐར་ཐུག་ཕུང་བའི་རྒྱུ། །ཤེས་ནས་རང་མགོ་རང་གིས་མི་གཡོག་པར༑ ༑སྙིང་ལ་རུས་པ་བསྐྱེད་ཅིག་འདྲིས་པའི་གྲོགས། །གནད་ཀྱི་སྙིང་པོ་བསྡུས་པ་དེ་ལས་མེད༑ ༑སྙིང་ལ་ཆོངས་དང་འདི་ཕྱིའི་བདེ་ལེགས་འཕེལ། །ཉམས་ལེན་ཨི་བྱས་ཁོ་བོས་ཕྱི་ནས་ལྟ། །ཆོས་མཐུན་བསམ་པ་འགྲུབ་པའི་སྨོན་ལམ་ཞུ། །
༄༅། །གང་ཞིག་ཚེ་སྔོན་ལས་ཀྱི་བགོ་སྐལ་གྱིས། །དོན་མཐུན་མགྲོན་པོ་ལྷན་ཅིག་འཚོགས་པ་བཞིན། །ད་རེས་ལན་གཅིག་ཡུད་ཙམ་འགྲོགས་པ་ཡི། །གྲྭ་བཙུན་རྣམས་ཀྱི་སྙན་དུ་ཚིག་འདི་ཞུ། །སྔོན་བསགས་དགེ་བས་དལ་བའི་རྟེན་རྙེད་ཅིང༌། །སངས་རྒྱས་བསྟན་དང་ལན་གཅིག་མཇལ་དུས་འདིར། །བློ་ཁ་དམ་པའི་ཆོས་ལ་མ་ཕྱོགས་ན། །འདི་ལས་བསླུས་པ་མེད་དོ་ཤེས་ལྡན་དག །ཚེ་གང་ཚེ་འདིས་བྱ་བར་ཞེན་ཞེན་ཀྱང༌། །བྱས་པའི་ལས་ལ་ནམ་ཡང་ཟིན་དུས་མེད། །མ་ཚོར་ངང་དུ་འཆི་བ་ཐོག་བབས་འབྱུང༌། །དེ་དུས་འགྱོད་ཀྱང་འཕྱིས་སོ་ཤེས་ལྡན་དག །ཚུལ་ཁྲིམས་ཏིང་འཛིན་ཤེས་རབ་བསླབ་གསུམ་ནོར། །ཐུབ་པ་མཆོག་གིས་རྗེས་འཇུག་ཡོངས་ལ་སྩལ། །སྐལ་བ་དམན་ལ་རང་སྐལ་ཆད་པ་བཞིན། །རང་གིས་རང་ཉིད་མ་བསླུ་ཤེས་ལྡན་དག །སངས་རྒྱས་ཞེས་བྱའི་མཚན་གྱི་སྒྲ་འདི་ཡང༌། །སྐལ་བ་བྱེ་བ་དུ་མར་རྙེད་དཀའ་བས། །དེ་ཡི་རྗེས་སུ་འཇུག་པ་སྨོས་ཅི་དགོས། །འདི་ལ་སྤྲོ་བར་གྱིས་ཤིག་ཤེས་ལྡན་དག །ཉིན་ཞག་གཅིག་ཙམ་བསླབ་ཁྲིམས་བསྲུངས་ན་ཡང༌། །བསོད་ནམས་དཔག་མེད་རྒྱལ་བ་མཆོག་གིས་བསྔགས། །དེ་ཕྱིར་རང་གི་སེམས་ལ་བསྐོར་མཛོད་དང༌༑ ༑རང་དྲིན་རང་ལ་ཡོད་དོ་ཤེས་ལྡན་དག །མིག་ལྟོས་འཆའ་ན་གོང་མའི་རྣམ་ཐར་ལྟོས༑ ༑ལད་མོ་བྱེད་ན་ཡ་རབས་རྗེས་སུ་ཞུགས། །རང་མདོ་ཡོད་ན་ད་ནི་བརྩོན་རེ་རན། །ཚིག་འདི་བརྩེ་བས་སྨྲས་སོ་ཤེས་ལྡན་དག །ལུགས་གཉིས་བྱ་བ་མ་ཐོན་རྒན་འཆལ་བདག །ད་ནི་གད་ཕུག་ཁྱི་བཞིན་ཤི་སྙིང་འདོད། །མི་གྲལ་ཚུད་རེའི་བསམ་པ་བདག་ལ་མེད། །ཚིག་འདི་ཉན་ན་ཁྱེད་ཅག་དགེ་བར་འགྱུར། །
༄༅། །མ་ལུས་འགྲོ་བ་ཡོངས་ཀྱི་མགོན་གཅིག་པུ། །ཐུགས་རྗེའི་དབང་ཕྱུག་འཕགས་པ་སྤྱན་རས་གཟིགས། །བདག་སོགས་འགྲོ་ལ་བརྩེ་བས་རྗེས་དགོངས་ཏེ། །དད་ལྡན་བློ་སྣ་ཆོས་ལ་བསྒྱུར་ཏུ་གསོལ། །ཀྱེ་ཧོ་ཉོན་གཅིག་སྔོན་བསགས་བཟང་པོས་མཐུས། །ད་རེས་རྙེད་དཀའི་མི་ལུས་ཐོབ་དུས་འདིར། །ནམ་འཆི་ངེས་མེད་འཁོར་བའི་སྡུག་བསྔལ་རྣམས༑ ༑ལེགས་པར་སེམས་ལ་དགེ་བའི་དཔུང་བསྐྱེད་འཚལ། །དཀར་ནག་ལས་འབྲས་ནམ་ཡང་བསླུ་བ་མེད། །མྱོང་འགྱུར་ཐམས་ཅད་རང་གི་ཐོག་ཏུ་སྨིན། །གཉེན་གྲོགས་ནོར་གྱིས་འཆི་ཚེ་ཕན་མི་འདོགས། །དེ་བས་ལས་འབྲས་འདོར་ལེན་བརྩོན་པ་གལ། །སྔོན་ཆད་མཐོང་དང་མ་མཐོང་བསགས་པའི་སྡིག །ཁོང་དུ་དུག་སོང་བཞིན་དུ་འགྱོད་བཤགས་དང༌། །ཕྱིན་ཆད་སྲོག་ལ་བབས་ཀྱང་སྡོམ་སེམས་ཀྱི། །གཉེན་པོ་དགེ་བའི་ལས་ལ་འཇུག་པ་གལ། །ནམ་ཡང་མི་བསླུ་དཀོན་མཆོག་རིན་པོ་ཆེ། །ཡིད་ཆེས་དད་པའི་གསོལ་བ་དུས་རྒྱུན་ཐོབ། །བསྙེན་གནས་ཡན་ལག་བརྒྱད་པའི་དུས་ཁྲིམས་བསྲུང༌། །ཞིང་སྒྲུབ་བདེ་སྨོན་སོགས་ལ་བརྩོན་པར་གལ། །དེ་ལྟར་མཛད་ན་འདི་བདེ་ཕྱི་མ་སྐྱིད། །བདེ་ནས་བདེ་བར་འགྲོ་བ་ངེས་པའི་ལུང༌། །དེ་ལྟར་མཛོད་ཅིག་དད་ལྡན་བྱང་ལོ་སོགས། །འདི་ཕྱི་དགེ་བའི་སྨོན་ལམ་རྒྱུན་ཞུ་བགྱིད། །ཅེས་པའང་དད་དམ་ལྡན་པའི་ངོར་བི་ཛས་སོ། །
༄༅། །ད་རེས་རྙེད་དཀའ་རྟེན་བཟང་ཐོབ་དུས། །གཏན་དུ་ཕན་པའི་ལྷ་ཆོས་མ་འགྲུབ། །བག་མེད་དབང་དུ་མི་ཚེ་ཡོལ་ན། །དེ་ལས་བསླུས་ཚབས་ཆེ་བ་ཅི་ཡོད། །མི་རྟག་འཆི་བ་ནམ་ཡོང་མི་ཤེས། །དེ་ཕྱིར་སྙིང་ལ་རི་མོ་བྲིས་ཏེ། །སྔར་བྱས་སྡིག་ལ་འགྱོད་སྡོམ་དྲག་པོས། །གཉེན་པོ་དགེ་བའི་ལས་ལ་འབད་འཚལ། །ནམ་ཡང་མི་བསླུ་དཀོན་མཆོག་རྣམ་གསུམ། །ཡིད་ཆེས་གུས་པས་བློར་གཏད་ནུས་ན། །སྐྱབས་འདིའི་མི་སྐྱོབ་ནམ་ཡང་མི་སྲིད། །དེ་སླད་དེ་ལ་བློ་གཏད་ཆོལ་ཅིག །མཁའ་ཁྱབ་འགྲོ་ཀུན་ཕ་མའི་རང་བཞིན། །དགྲ་གཉེན་ཆགས་སྡང་འཆིང་བས་ཅི་བྱ། །ཀུན་ཀྱང་བླ་མེད་རྫོགས་བྱང་འགོད་པའི། །དམ་བཅའི་གོ་ཆ་རྟག་ཏུ་བགོས་ཤིག །འདི་ཡོད་ཐེག་ཆེན་ལམ་ལས་མི་བཟློག །འདི་མེད་ཇི་ལྟར་བརྩོན་ཡང་མི་ཕན༑ ༑འདིས་ཟིན་དགེ་འབྲས་རྒྱ་ཆེན་མི་ཟད། །འདི་ལས་དོན་འགངས་ཆེ་བ་མེད་དོ། །ཆོས་ཀུན་གདོད་ནས་ངོ་བོ་སྟོང་ཡང༌། །རྟེན་འབྱུང་མི་འགག་སྒྱུ་མའི་བཀོད་པ། །ནམ་ཡང་མི་བསླུ་དཀར་ནག་ལས་འབྲས། །ཡིད་ཆེས་སྐྱེད་ལ་འཇུག་ལྡོག་རེམ་ཞིག །དགེ་རྩ་གང་འགྲུབ་མཐའ་ཡས་འགྲོ་ཀུན། །སྡུག་བསྔལ་སྲིད་པའི་མཚོ་ལས་སྒྲོལ་སླད། །རྣམ་མཁྱེན་རྫོགས་བྱང་ཐོབ་པའི་ཆེད་དུ། །ཡོངས་སུ་བསྔོ་འདི་མེད་ཐབས་མེད་དོ། །དེས་ན་ཀུན་རྫོབ་སྨོན་སེམས་བརྟན་ངང༌། །རྣམ་གསུམ་དམ་པས་ཟིན་པའི་དགེ་ལ། །ཅི་ནུས་འབད་ལས་དོན་ཆེན་མི་སྲིད། །རྒྱལ་སྲས་བསླབ་བྱའི་མདོ་འགག་དེའོ། །དེ་ལྟར་རྒྱུན་རིང་བརྩོན་པ་བསྐྱེད་ན། །ཡང་དག་ཐར་པའི་ལམ་སྣ་ཟིན་མཆིས། །མི་ལུས་རྙེད་པའི་དོན་གོ་དེའོ༑ ༑ཡིད་ལ་ཞོག་ཅིག་དད་ལྡན་བསོད་ཁོ། །བསམ་དོན་འགྲུབ་པའི་བཀྲ་ཤིས་ཤོག་ཅིག ༑བི་ཛས་སོ། །
༄༅། །བླ་མ་ལ་ཕྱག་འཚལ་ལོ། །ཁྱེད་ལ་མང་དུ་བརྗོད་པས་ཅི་བྱ་སྟེ། །ཐུགས་རྗེ་ཆེ་དངོས་མཆོག་གི་སྤྲུལ་སྐུ་དེས། །སྐྱབས་འགྲོ་ནས་བརྩམས་ཨ་ཏི་ཡོ་གའི་བར། །ཟབ་རྒྱས་གདམས་པའི་གནད་རྣམས་བསྟན་ཟིན་ནས། །དེ་ལས་ཟབ་པའི་གདམས་ངག་གཞན་ཅི་ཡོད། །ངེས་འབྱུང་མཐུ་ཡི་ཁྱིམ་གྱི་འདུ་འཛི་ལས། །རིང་བྱོལ་རྩེ་གཅིག་དགེ་ལ་སྦྱོར་བ་དེས། །ཁྱེད་ཀྱི་རྙེད་པ་དམ་པ་རྙེད་པ་ལགས། །བདག་ཀྱང་རྗེས་སུ་ཡི་རང་སྙིང་ནས་བསྐྱེད། །ད་དུང་དུ་ཡང་ཇི་སྲིད་ཚེ་མཐའི་བར། །ངེས་འབྱུང་བརྩོན་འགྲུས་རླུང་གིས་རབ་བསྐུལ་ནས། །ཐོས་དོན་ཉམས་ལེན་རྩེ་གཅིག་དྲིལ་བ་གནད། །དལ་འབྱོར་རྙེད་དཀའ་མི་བརྟན་མྱུར་དུ་འཇིག ༑སྲིད་པའི་ཕུན་ཚོགས་ཀུན་ལ་ཡིད་བརྟན་ཅི། །ལས་འབྲས་མྱོང་འགྱུར་མི་བསླུ་གཉའ་བར་འབབ། །འཁོར་བའི་སྡུག་བསྔལ་མཐའ་མེད་བཟོད་པ་དཀའ། །ད་རེས་མ་བསྒྲལ་ཕྱིས་ནས་སྒྲོལ་དུས་ཅི། །དེ་ཕྱིར་སྙིང་ནས་སྙིང་ལ་རུས་པ་བསྐྱེད། །མཁའ་ཁྱབ་འགྲོ་ཀུན་ཕ་མ་མ་གྱུར་མེད། །བྱམས་དང་སྙིང་རྗེ་བྱང་ཆུབ་སེམས་སྐྱེད་ལ། །སྲིད་མཚོ་དོང་ནས་སྤྲུག་ཕྱིར་བརྩོན་པའི་གོ །ཆེར་བགོས་བདུད་བཞིའི་གཡུལ་ལས་རྒྱལ་བར་མཛོད། །ཐོག་མར་དགེ་བ་ངེས་འབྱུང་རྩ་བ་བརྟན། །བར་དུ་དགེ་བ་གཞན་ཕན་ཡལ་འདབ་རྒྱས། །ཐ་མར་དགེ་བ་རིམ་གཉིས་འབྲས་བུ་སྨིན། །དོན་གཉིས་བསམ་ཀུན་འགྲུབ་པའི་བཀྲ་ཤིས་ཤོག ༑
༄༅། །མཁྱེན་བརྩེའི་ཡེ་ཤེས་མ་རྫོགས་ཉ་གང་གི་ཟླ་བ། །བྱིན་རླབས་ཐུགས་རྗེའི་བསིལ་ཟེར་མཁའ་ཁྱབ་ཏུ་བརྡལ་བས། །བསྟན་འགྲོའི་རྒུད་པའི་ཚད་གདུང་ལྷག་མེད་དུ་གཅིལ་མཛད། །འཇམ་དབྱངས་བླ་མ་མཁྱེན་བརྩེའི་དབང་པོ་ལ་འདུད་དོ། །དལ་རྟེན་མྱུ་གུ་གསར་པའི་ཁྲི་ཤིང་གི་རྩེ་ན། །ལང་ཚོའི་མེ་ཏོག་མཛེས་པའི་ཐོད་རྒྱན་གྱིས་སྤྲས་བཞིན། །དོན་མཐུན་ཉི་ཟེར་འཐུང་བའི་རྩེ་དགའ་ལ་རོལ་རྣམས། །བག་ཡང་རྐང་དྲུག་གཞོན་ནུའི་མགྲིན་གླུ་ལ་ཉོན་དང༌། །འགལ་རྐྱེན་དུས་ཀྱི་གྲང་བའི་རེག་བྱ་ཡིས་མ་རྙིང༌། །མཐུན་རྐྱེན་འཁོར་ལོ་བཞི་ཡི་འདབ་སྟོང་གིས་མཛེས་ཚེ། །ཚུལ་གནས་ཐོས་བསམ་སྒོམ་པའི་ཟིལ་དངར་ཞིག་སོགས་དང༌། །དོན་གཉིས་ལུས་ཟུངས་རྒྱས་པའི་བཅུད་ལེན་དུ་འགྱུར་ངེས། །རིགས་གཟུགས་ནོར་གྱིས་ཕྱུག་པའི་དཔལ་འབྱོར་གྱི་ལྗོན་བཟང༌། །བག་མེད་རྒྱགས་དང་དྲེགས་པས་ལྡེམ་ལྡེམ་དུ་བསྐྱོད་ཀྱང༌། །མི་རྟག་རྩ་བ་རུལ་བའི་སྣང་ཚུལ་འདི་ཨེ་གཟིགས། །སྡོང་ཧྲུལ་འབུ་ཡིས་གཡེང་ཚེ་འགྱོད་དུས་ཤིག་འོང་ངོ༌། །ན་གཞོན་ཤེས་རིག་བཀྲ་བའི་ཨུཏྤལ་ནི་གཞོན་ནུ། །ལེགས་སྨོན་དྲི་བསུང་འཐུལ་བ་ད་རེས་ཙམ་ལགས་པས། །རྒྱལ་བསྟན་པདྨའི་ཚལ་དུ་དགའ་བས་རང་ཞུགས་དང༌། །མཁན་སློབ་ཐུགས་རྗེའི་ཉི་མ་ལྷག་པར་དུ་འཇུག་འདུག །ཡོངས་འཛིན་དམ་པའི་ཞབས་སེན་ཡིད་བཞིན་གྱི་ནོར་བུ། །དད་གསུམ་རྒྱལ་མཚན་རྩེ་མོར་གཡོ་མེད་དུ་བཀོད་ནས། །མཉེས་པ་གསུམ་གྱིས་མཆོད་པའི་སྐལ་བཟང་གི་ཚོགས་ལ། །གྲུབ་གཉིས་འདོད་རྒུའི་ཆར་བཟང་ཅི་དགའ་རུ་འབེབས་ངེས། །སྲིད་འབྱོར་བྱེ་བའི་རྒྱན་གྱིས་ཆ་ཙམ་ཡང་མཚོན་མིན། །བསླབ་གསུམ་ཡོན་ཏན་མཛེས་པའི་མགུལ་རྒྱན་དེ་གསོལ་དང༌། །ཡ་རབས་མི་དང་དཀར་ཕྱོགས་ལྷ་ཀླུའི་ཚོགས་འདུས་ནས། །དགའ་སྟོན་བསྔགས་པའི་མེ་ཏོག་སིལ་མ་རུ་བསྙིལ་འོང༌། །མི་བསྲུན་སྲིན་མོའི་བསླུ་བྲིད་འཛུམ་དཀར་གྱི་རྒྱ་ལ། །ཅོལ་ཆུང་སེམས་ཀྱི་གླང་པོ་བག་མེད་དུ་མ་གཡེང༌། །ཉེས་བརྒྱའི་རང་བཞིན་ཁྱིམ་གྱི་ཁྲི་མུན་ནི་དོག་པོར། །དབང་མེད་སྡུག་བསྔལ་ལྕགས་ཀྱུའི་ཆད་ལས་ཀྱིས་མནར་འོང༌། །འཁྲིག་སྲེད་བདེ་བའི་གློག་ཕྲེང་ཡུད་ཙམ་གྱིས་ཡལ་ཡང༌། །གྲགས་ངན་མུན་པའི་བླ་རེས་དུས་མཐའ་བར་ཁེབ་ཅིང༌། །རྒ་བའི་འཇིགས་གཟུགས་དང་འགྲོགས་འགྱོད་པ་ཡིས་གདུང་བའི། །མེ་ཆེན་སྙིང་ལ་འབར་བ་སུ་ཞིག་གིས་གཞིལ་ཨང༌། །འཆལ་སྤྱོད་སྐྱོན་གྱིས་ནོངས་པའི་བཞིན་རས་ཀྱི་དྲེག་པ། །གཞན་གྱི་ཀུན་རྟོག་མེ་ལོང་དྭངས་པ་རུ་འཆར་དོགས༑ ༑འཆབ་འདོད་གྱ་གྱུའི་འཕྲུལ་གྱིས་ལྕང་ལོ་བཞིན་བསྐྱོད་པས། །བརྟན་ལྡན་དྲང་པོ་རྣམས་ཀྱང་གཅིག་ཤོས་སུ་བསྒྱུར་གཏོང༌། །རྙེད་བཀུར་གྲགས་བདེ་ལ་སོགས་ལེགས་ཚོགས་ཀྱི་ཡོན་ཏན། །ཟླ་བ་མར་གྱི་ངོ་བཞིན་ཇེ་བས་ནི་ཇེ་འགྲིབ། །གླ་མེད་བུ་ཚའི་ཁོལ་པོ་སྡིག་སྡུག་གི་མུན་ཚོགས། །དུས་མཐས་གཏུགས་དར་ཇེ་བས་ཇེ་འཕེལ་འདི་ཨེ་གཟིགས། །འཆལ་སྤྱོད་སྡིག་པའི་རང་གཟུགས་རྣོ་མཚོན་གྱི་རི་ལ། །འབབ་འཇོག་སྤུ་གྲིས་ལུས་གཏམས་སྲིན་མོ་ཡིས་འཁྱུད་པའི། །ཟ་བྱེད་ཀླད་ཁྲག་གིས་སྤགས་འཇིགས་རྔམ་དེ་ཐོས་ཀྱང༌། །དེ་རྒྱུ་མི་བཟློག་བརྩོན་གང་སྨྱོན་པ་ཡི་ཡང་ཐ། །གསང་སྔགས་ལམ་གྱི་གྲོགས་སུ་བརྟེན་ཚུལ་ཞིག་ཡོད་ཀྱང༌། །སྟོན་ཀའི་ཁྱི་ལྡོམ་བཞིན་དུ་གྲོང་མཐའ་ཀུན་ཉུལ་ནས། །ལན་ཆགས་བྱི་ཕྲུག་སྤེལ་བའི་བྲེལ་དོ་ལ་གཡེང་བའི། །གྲོང་སྔགས་སྐྱ་མིན་སེར་མིན་འདི་འདྲ་ནི་མ་ལགས། །བརྒྱུད་ནས་བསྟན་འགྲོར་ཕན་པའི་དོན་ཆེན་ཞིག་ཡོད་ཅེས། །ཁ་ཕོ་འབྲུག་ལྟར་སྒྲོགས་ཀྱང་མངོན་གྱུར་གྱི་སྐབས་འདིར། །ཕལ་ཆེར་སྐུ་ཚེ་མཛད་ཕྲིན་ཁྱོར་ཆུ་བཞིན་ཟག་འདི། །མཐོང་ན་དཔྱོད་ལྡན་སུ་ཞིག་ཡིད་ཆེས་སུ་འགྱུར་ཨང༌། །བཙུན་གྲོགས་པདྨ་གཞོན་ནུའི་ལུས་སྐྱེས་ཀྱི་ཁྲི་ཤིང༌། །ཕན་ཚུན་རེག་པས་སིམ་པ་ཚངས་སྤྱོད་ཀྱི་ཆོམ་རྐུན། །ཚུལ་ཁྲིམས་བླ་གོས་དབྲལ་ལ་བྱ་བ་ནི་མཐུན་པས། །གྲགས་ངན་སྲིན་བྱ་དགོད་ལ་བག་གཟོན་རེ་གནང་འཚལ། །དེ་བས་ཐོས་སོགས་ཡོན་ཏན་དཀྱིལ་འཁོར་གྱིས་མཛེས་ཤིང༌། །སྤང་ཀློག་ཟེར་གྱིས་དོན་གཉིས་ཕན་བདེ་ཡི་ཀུ་མུད། །བཞད་ལ་མངོན་པར་དགེས་རྣམས་ཚུལ་ཁྲིམས་ཀྱི་ཟླ་རྒྱས། །འཆལ་སྤྱོད་སྒྲ་གཅན་གནས་ནས་ཁྱིམ་གཞན་དུ་བྱོལ་མཛོད། །གང་ཞིག་རིགས་དང་གཟུགས་མེད་ཐོས་པ་ཡི་དབུལ་ཞིང༌། །ཐ་ན་ཀློག་སྦྱོར་ཙམ་ཡང་ངེས་འདྲོངས་ཤིག་མེད་ཀྱང༌། །ཡོན་ཏན་གཅིག་པུ་འདི་ཡི་རྒྱན་བཟང་གིས་སྤྲས་ན། །མང་པོའི་ཚོགས་གྲལ་བག་ཕེབས་སེང་གེ་བཞིན་རྒྱུའོ། །གྲངས་མེད་གསུམ་གྱི་སྔོན་ནས་ཚོགས་གཉིས་ཀྱི་དཔུང་ཤུགས། །ཡུ་བུའི་དོན་དུ་བསྐུལ་ནས་བྱང་ཆུབ་ཀྱི་ཤིང་དྲུང༌། །བདུད་རྩི་མངོན་དུ་བརྙེས་པའི་དམ་ཆོས་ཀྱི་རྒྱལ་སྲིད། །ཕངས་མེད་སྩལ་པའི་བཀའ་དྲིན་བཤད་སྒྲུབ་ལས་སུས་འཁོར། །ཐོག་མེད་དུས་ནས་བརྩེ་བའི་འཛུམ་དཀར་གྱིས་བསུས་ནས། །ལུས་བཅུད་ནུ་ཞོ་མངར་པོའི་བསྙེན་བསྐུར་གྱིས་སྲུང་བའི། །མ་མ་སྡུག་བུ་ཡོངས་ཀྱི་དྲིན་ལེན་གྱི་ཁྱད་པར། །ཐོས་བསམ་སྒོམ་པའི་མཐུ་ལས་སུ་ཞིག་གིས་གསོབ་ནུས། །མ་རིག་ལྕགས་སྒྲོག་དམ་པོས་དབང་མེད་དུ་བཅིངས་ནས། །ལས་ཉོན་སྲིད་པའི་བཙོན་ར་ཐར་མེད་ཀྱི་གྲོང་དུ། །རྣམ་གསུམ་སྡུག་བསྔལ་ཆད་པ་སང་མེད་ཀྱིས་མནར་རྣམས། །ཚུལ་གནས་ཐོས་བསམ་སྒོམ་ལས་སུ་ཞིག་གིས་འབྱིན་ནུས། །འདི་ན་སྐྱེ་བོ་ཁ་ཅིག་གྱི་ན་ཡིས་ནོར་གཏོང༌། །བསོད་ནམས་བསགས་པ་ཡིན་ཞེས་ངོ་སོ་རུ་འཁྱེར་ཀྱང༌། །དམ་ཆོས་ཚིགས་བཞི་གཅིག་ཙམ་ཉན་ཀློག་དང་འདྲི་བཤད། །སྟོང་གསུམ་བདོག་པ་གཏོང་བའི་དཔེར་བྱར་ཡང་མི་ཕོད། །དེང་སང་སྙིགས་ལྔའི་ཡང་ཐ་དམ་ཆོས་ནི་འཇིག་ཉེར། །བསླབ་ཁྲིམས་ཉིན་གཅིག་བསྲུངས་པའི་བསོད་ནམས་ཀྱི་ཕུང་པོ། །གཟུགས་སུ་གྲུབ་ན་སྟོང་གསུམ་དོག་པོ་རུ་བགྱིད་ན། །སེམས་ཤེས་སྐྱེ་བོ་ཡོད་ན་ཅི་ཕྱིར་དུ་མི་བརྩོན། །རིགས་ཁམས་བདེ་གཤེགས་སྙིང་པོས་འགྲོ་ཀུན་ལ་ཁྱབ་ཕྱིར། །སྒྱིད་ལུག་ཞུམ་པ་མི་དགོས་ཤེར་བརྩོན་ལ་དྲིལ་དང༌། །རིང་མིན་ཐམས་ཅད་མཁྱེན་པའི་རྒྱལ་ཐབས་ལ་འགོད་ན། །འཕྲལ་གང་བསླབ་ཤེས་ཕྲ་མོ་ཅི་ཕྱིར་དུ་མི་རྫོགས། །མ་བསླབས་མཁས་པར་གྱུར་པ་ཤེས་བྱ་ལ་མི་སྲིད། །བསླབས་ན་ཀུན་གྱིས་ཤེས་པ་ཐམས་ཅད་ཀྱི་སྤྱི་ལུགས། །དེ་བས་མཁས་པའི་ཞབས་སེན་སྤྱི་བོ་རུ་མཆོད་ནས། །དོན་གཉེར་བརྩོན་པའི་འཁོར་ལོ་བར་མེད་དུ་སྐོར་མཛོད། །ཤེས་རབ་མེ་ལྟར་འབར་རུང་བརྩོན་འགྲུས་ཀྱི་གྲོགས་མེད། །དེ་ལ་ཡོན་ཏན་ནོར་གྱིས་འབྱོར་བ་ནི་མི་སྲིད། །བརྩོན་པ་དྲག་པོས་གཙུབ་ཤིང་གཙུབ་སྟན་{རྩུབ་ཤིང་རྩུབ་གཏན}གྱི་འཁྲུལ་འཁོར། །བསྐོར་ན་དབང་པོ་རྟུལ་ཡང་སྣང་བྱེད་དུ་འགྱུར་ངེས། །ཤེས་བྱར་སྲིད་པའི་ཆོས་ཀུན་རྣམ་མཁྱེན་གྱི་ས་བོན། །ལམ་ཞུགས་སེམས་དཔའ་རྣམས་ཀྱིས་མི་བསླབ་ནི་འགའ་མེད། །གང་ལ་འདོར་ལེན་ཞེན་པ་བྱིས་པ་ཡི་བློ་ཅན། །ཕྱོགས་མེད་ཐོས་པ་འཚོལ་བ་ཡོན་ཏན་གྱི་སྒོ་མོ། །གངས་ལྗོངས་བཤད་སྒྲུབ་མངའ་བདག་བརྒྱུད་པ་ཡི་ཕྲེང་ཚོགས། །ཁུངས་དང་རྣམ་ཐར་ལོ་རྒྱུས་སོ་སོ་རུ་ཆེ་ཞིང༌། །ཀུན་ཀྱང་ངེས་དོན་སྙིང་པོའི་དགོངས་ཀློང་དུ་གཅིག་པས། །གྲུབ་མཐའི་ཕྱོགས་ཞེན་སྤངས་བ་དག་སྣང་གི་སྒོ་མོ། །རིགས་པ་རྣམ་བཞིས་སྦྱངས་པའི་བསམ་བྱུང་གི་ཤེས་རབ། །ཡང་དག་རྟོན་པ་བཞི་ཡི་རྩིབས་སྟོང་གི་ངོ་བོར། །ལེགས་བསྒྱུར་དག་པའི་ཡིད་མཁའ་མངོན་འཕགས་རེ་མཛོད་དང༌། །ངེས་དོན་རྒྱལ་སྲིད་སྐྱོང་ལ་དཀའ་རྒྱུ་རང་ཅི་ཡོད། །ཟབ་ཞི་སྤྲོས་པ་ཀུན་བྲལ་འོད་གསལ་གྱི་མཁའ་ལ། །གཟུང་འཛིན་རྟོག་པའི་སྤྲིན་ཚོགས་ཅི་དགའ་རུ་བོར་དང༌། །རྣམ་པར་མི་རྟོག་ཡེ་ཤེས་ཉིན་བྱེད་ཀྱི་དཀྱིལ་འཁོར། །གཟུངས་སྤོབས་འོད་སྟོང་འགྱེད་ལ་སོམ་ཉི་རང་མི་འཚལ། །གཞན་ཕན་བྱང་ཆུབ་སེམས་ཀྱི་ཤིང་རྟ་ལ་ཞུགས་ནས། །རླབས་ཆེན་བསྡུ་དངོས་བཞི་ཡི་མངའ་འབངས་ཀྱི་འཁོར་བཅས། །རྣམ་མཁྱེན་གདོད་མའི་གྲོང་དུ་ངལ་གསོ་ལ་ཕེབས་ནས། །དོན་གཉིས་ལྷུན་གྱིས་གྲུབ་པའི་རྩེ་དགའ་ལ་རོལ་མཛོད། །དེ་སྐད་ལྷག་བསམ་འོ་མའི་ཆུ་གཏེར་ལས་སྐྱེས་པའི། །འཕྲལ་མང་ཡིད་ལ་གང་ཐོན་གླུ་དབྱངས་ཀྱི་མེ་ཏོག །དོན་མཐུན་མཆེད་གྲོགས་རྣམས་ཀྱི་སྤྱན་ལམ་དུ་འབུལ་ན། །ཚིག་དོན་སྦྲང་རྩི་མྱོང་བའི་བཀའ་དྲིན་འདྲ་ཞུའོ། །ཞེས་པའང་རྒྱལ་བཀའ་རིན་པོ་ཆེ་ཡི་ལུང་ཞབས་སུ་རང་ལུགས་ཆོས་བརྒྱུད་འཛིན་པའི་བཙུན་ཆུང་དུ་མ་འདུས་ནས་བསླབ་བྱ་དགོས་ཞེས་གསུང་གི་སྐུལ་བ། ཀུན་ལ་ཕན་སེམས་གོ་འདོད་ཀྱིས་ཚུལ་གྱིས། ཤཱཀྱའི་དགེ་སྦྱོང་གི་རྟགས་ཙམ་འཛིན་པ་སྤྲུལ་མིང་འགྱུར་མེད་པདྨ་རྣམ་རྒྱལ་གྱིས་ཆུ་བབ་ཏུ་བྲིས་ནས་ཕུལ་བའི་དགེ་བས་རང་གཞན་གྱི་རྒྱུད་ཡོངས་སུ་དག་ཅིང་བསླབ་པ་གསུམ་གྱི་ནོར་གྱིས་ཕྱུག་པའི་རྒྱུར་གྱུར་ཅིག་གུ།
༄༅། །སྐྱབས་དཀོན་མཆོག་གསུམ་ལ་གསོལ་བ་འདེབས། །བན་ཆོས་མགོ་ཐོན་པར་བྱིན་གྱིས་རློབས། །བན་ཆུང་ཆུང་བསླབ་ཁྲིམས་མ་གཙང་ན། །གཟུགས་སྐྱེ་འབྲས་ལེགས་ཀྱང་དོན་གོ་ཆུང༌། །རྒྱན་གོ་ཟས་བཟང་ཡང་དེ་ཕོ་འདྲ། །བློ་སྨྲ་ལྕེ་བདེ་ཡང་ཅོལ་ཆུང་དངོས། །སྐད་ང་རོ་ཆེ་ཡང་བོང་བུ་ཡིན། །རང་མཐོ་འདོད་ཆེ་རུང་དམའ་དམའི་རྒྱུ། །དོན་དེ་ཕྱིར་སྙིང་ལ་རུས་པ་སྐྱེད། །སྡོམ་དམ་ཚིག་གཙང་མར་སྲུངས་ཤིག་གུ། །ཕུང་བྱེད་ཀྱི་སྲིན་མོའི་འཇོ་སྒེག་གིས། །བསླབ་སྡོམ་ཀྱི་སྲོག་རྩ་གཅོད་ཉེན་པས། །དགྲ་མི་བསྲུན་འདི་ལ་བག་ཟོན་མཛོད༑ ༑གཡུལ་དེ་ལས་རྒྱལ་ན་དཔའ་བོ་ཡིན། །བསླབ་ཤེས་ཀྱི་ཡོན་ཏན་མི་ལྡན་ན། །སེམས་རྣམ་རིག་བཀྲ་ཡང་རོ་དང་འདྲ། །ཕྱུག་རྒྱན་གྱིས་བརྒྱན་ཀྱང་དོན་འབྲས་ཅི། །དོན་དེ་ཕྱིར་ཤེས་བྱའི་ཆོས་ལ་སྦྱངས། །ཆོས་མ་བསླབས་མཁས་པར་གྱུར་པ་མེད། །དེ་བསླབས་ན་ཤེས་པ་ཀུན་གྱི་ལུགས། །དོན་དེ་སླད་བརྩོན་པ་ལྷུར་ལོངས་དང༌། །བློ་ཡོན་ཏན་མཛོད་ཀྱིས་འབྱོར་ངེས་ཨང༌། །བྱམས་སྙིང་རྗེས་སེམས་རྒྱུད་མ་བརླན་ན། །ལུས་སེར་གོས་གྱོན་ཡང་དོན་གོ་ཆུང༌། །ཆོས་ཐེག་ཆེན་རིགས་ཀྱི་སྐལ་ཆད་ན། །རྣམ་མཁྱེན་གྱི་འབྲས་བུ་འཁྲུངས་དུས་ཅི། །བདག་གཅེས་པར་འཛིན་པའི་བློ་ངན་འདི། །ནམ་བྱང་ཆུབ་སེམས་ཀྱི་རྩིས་དུལ་ན༑ ༑མིང་རྒྱལ་བའི་སྲས་ཀྱིས་ཆེར་སྙན་ཞིང༌། །དོན་ལྷར་བཅས་སྐྱེ་དགུའི་མཆོད་འོས་འགྱུར༑ ༑མགོན་ཐུབ་པས་གཞན་དོན་མཛད་པ་དང༌། །མ་འགྲོ་བས་རང་དོན་བརྩོན་པ་གཉིས༑ ༑ཁེ་ཉེན་གྱི་ཁྱད་པར་ཤེས་བྱོས་ལ། །ཐེག་ཆེན་གྱི་ལམ་ལ་སློབས་ཤིག་ཨང༌། །ལྟ་གྲུབ་ཀྱི་དགག་བཞག་མང་པོ་དང༌། །ཐལ་འགྱུར་གྱི་རིགས་ལམ་རྣོ་ལགས་ཀྱང༌། །བློ་ཐ་མལ་ཤོར་ན་ཕན་རྒྱུ་ཆུང༌། །གང་ཤེས་ཀུན་རྒྱུད་ལ་སྦྱར་བ་གནད། །ནང་བདག་འཛིན་ཉོན་མོངས་མ་ཞི་ན། །ཕྱི་ཀུན་སྤྱོད་གཙང་རུང་དོན་གོ་ཆུང༌། །རྒྱུད་དུལ་ན་ཆོས་ཀུན་དགོངས་པ་ལོངས། །དོན་དེ་ཕྱིར་ལྟ་རྟོག་ནང་དུ་མཛོད། །ཚུལ་དེ་སྐད་བན་སྡོམ་ཁྲེལ་མེད་དེས། །སྒྲུང་ལ་ཡུའི་སྒར་ཆུང་ཁྲ་མོ་ནས། །སྙིང་བརྩེ་བས་བློ་གསལ་ཁྱོད་ལ་བཤད། །རྩཻད་མཚར་འདི་དོན་དང་ལྡན་པར་སྨོན། །མངྒལཾ།
༄༅། །བླ་མ་ལ་ཕྱག་འཚལ་ལོ། །དལ་འབྱོར་རྙེད་དཀའ་བསམ་ལ་ཆོས་ལ་འབོད། །མི་རྟག་འཆི་བ་སོམས་ལ་བློ་སྣ་སྟུངས། །ལས་འབྲས་བསླུ་མེད་སོམས་ལ་འཇུག་ལྡོག་རེམ། །འཁོར་བའི་སྡུག་བསྔལ་སོམས་ལ་སྐྱོ་བ་སྐྱེད། །དཀོན་མཆོག་ཡོན་ཏན་སོམས་ལ་སྐྱབས་སུ་སོང༌། །འགྲོ་ཀུན་ཕ་མར་ཤེས་པས་བྱམས་སྙིང་སྒོམས། །ཐེག་ཆེན་ལམ་གྱི་རྩ་བ་བྱང་སེམས་བསྐྱེད། །མདོར་ན་ཅི་བྱེད་དགེ་བའི་ལས་ལ་འབོད། །དེ་ཡང་དམ་པ་གསུམ་གྱིས་རྩིས་ཟིན་གྱིས། །རང་མགོ་རང་གིས་མ་གཡོགས་ཉམས་ལེན་འབུངས། །བསླབ་བྱ་དེ་ལས་མེད་དོ་དད་པ་ཅན། །ཆོས་ལ་སེམས་འདྲེས་ལམ་སྣ་ཟིན་པར་ཤོག །
༄༅། །དལ་འབྱོར་རྙེད་པར་དཀའ་བས་སྒོ་གསུམ་ཆོས་ལ་དྲིལ། །ནམ་འཆི་ངེས་པ་མེད་པས་རྟག་ཏུ་བློ་སྣ་སྟུངས། །འཁོར་བའི་སྡུག་བསྔལ་མཐའ་མེད་འདི་ལ་སྐྱོ་བ་སྐྱེད། །ལས་འབྲས་བསླུ་མེད་ཡིན་པས་འཇུག་ལྡོག་ཚུལ་བཞིན་མཛོད། །ད་རེས་ལམ་སྣ་མ་ཟིན་ཕྱིས་ནས་འགྱོད་ཏ་རེ། །དེ་བས་གཏན་གྱི་འདུན་མ་ད་རེས་ཚགས་སུ་ཚུད། །ཆོས་མགོ་མཐའ་རུ་ཐོན་པར་ཅིས་ཀྱང་མཛད་པར་ཞུ། །འདི་དོན་ཐུགས་ལ་ཞོག་མཛོད་སྐུ་ཚེ་རིང་བར་ཤོག །པདྨ་བི་ཛས་སོ།།
༄༅། །ཚེ་འདི་ལས་ཕྱི་མ་གཅེས་པར་ཟུངས། །མི་ཆོས་ལས་ལྷ་ཆོས་དམ་པར་ཟུངས། །རང་དོན་ལས་གཞན་དོན་གཙོ་བོར་ཟུངས། །འདི་བསླབ་བྱ་ལགས་སོ་ཐུགས་ལ་ཆོངས། །ཞེས་པའང་བི་ཛས་སྨྲས་སོ།།
༄༅། །ལྟ་བའི་རྒྱལ་པོ་མཐའ་དང་བྲལ་བ་གཅེས། །སྒོམ་པའི་རྒྱལ་པོ་ཞེན་འཛིན་མེད་པ་གཙོ། །སྤྱོད་པ་གང་ཡང་ཆོས་དང་མཐུན་པ་གལ། །དེ་ལྟར་མཛད་ན་འཕྲལ་ཡུན་དགེ་བར་འགྱུར༑ ༑ཅེས་པའང་བི་ཛས་སྨྲས་སོ། །
༄༅། །ཨ། ད་ལྟའི་ཐ་མལ་ཤེས་པ་འདི། །ཆོས་སྐུའི་དགོངས་པར་ཐག་ཆོད་ལ། །དགག་སྒྲུབ་འཛིན་པས་མ་བསླད་པར། །རང་བབས་ངང་དུ་ཅོག་གེར་ཞོག །རྩལ་རྟོག་བཟང་ངན་གང་ཤར་ཡང༌། །མཁའ་ལ་འབྱུང་བཞིའི་འདུ་འགོད་བཞིན། །རང་ཤར་རང་གྲོལ་ཕན་གནོད་བྲལ། །གང་ཤར་གཉུག་མར་ཀློད་པ་གཅེས། །རྗེས་སྣང་ཚོགས་དྲུག་ཡུལ་སྣང་ཀུན། །བདེན་མེད་སྒྱུ་མར་ཤེས་པའི་ངང༌། །ཀུན་རྫོབ་ལས་ཀྱི་འབྲས་བུ་ལ། །ཡིད་ཆེས་དཀར་ནག་བླང་དོར་མཛོད། །དུས་རྒྱུན་ངེས་འབྱུང་སྐྱོ་ཤེས་དང༌། །འགྲོ་ཀུན་ཕ་མ་ཤེས་པའི་བློས། །བྱམས་དང་སྙིང་རྗེ་འབྲལ་མེད་དང༌། །བླ་མའི་མོས་གུས་ལམ་གྱི་སྲོག །མདོར་ན་འདི་ཕྱི་བར་དོ་རུ། །བློ་གཏད་དཀོན་མཆོག་གསུམ་ལ་ཆོལ། །རང་རྒྱུད་ཆོས་དང་ཅི་འདྲེས་དང༌། །རྒྱུ་འབྲས་ལག་ལེན་འཆོལ་མེད་མཛོད། །དེ་སྐད་ཕན་པའི་བློ་ཡིས་སྨྲས། །དེ་བཞིན་མཛོད་ཅིག་འདྲིས་པའི་གྲོགས། །དེ་ལྟར་མཛད་ན་འཕྲལ་ཡུན་དགེ། །དེ་ཚུལ་འགྲུབ་པའི་སྨོན་ལམ་ཞུ། །པདྨ་བི་ཛས་སོ། །
༄༅། །ཕ་མཚུངས་མེད་བླ་མའི་ཞབས་ལ་འདུད། །སྤྲང་དྲེད་པོའི་བློ་སྣ་ཆོས་ལ་དྲོངས༑ ༑སྔོན་བསྐལ་པ་རྫོགས་ལྡན་དང་པོའི་སྐབས། །མི་རྣམས་ཀྱང་དགེ་བཅུའི་དཔལ་ལ་སྤྱོད། །དེའི་སྟོབས་ཀྱིས་དཀར་ཕྱོགས་དབུ་འཕང་མཐོ། །སྣོད་བཅུད་ཀྱི་དཔལ་འབྱོར་འཛད་པ་མེད། །བསོད་ནམས་ཀྱི་བགོ་སྐལ་ལྷ་ལ་འགྲན། །བཟང་པོ་ཡི་དུས་ཞེས་ཀུན་གྱིས་སྨོན། །དུས་དེང་སང་སྙིགས་ལྔའི་མཐར་ལ་ཐུག །མི་རྣམས་ཀྱི་བསམ་སྤྱོད་ཕྱིན་ཅི་ལོག །དེའི་སྟོབས་ཀྱིས་ནག་ཕྱོགས་འབྱུང་པོ་དར། །ནད་མཚོན་དང་མུ་གེའི་བསྐལ་པ་དར། །ཕྱི་སྣོད་ལ་བཀྲག་མེད་དུས་ཚིགས་ལོག །ནང་བཅུད་ལ་དཔལ་མེད་ཡི་དྭགས་ཁྱུ། །སེམས་བསམ་ན་ཕྱིན་ཅི་ལོག་པ་དྲན། །ལས་བྱེད་ན་མི་རུང་སྣ་དགུ་བྱེད། །ཆས་བྱེད་ན་མཐར་མི་འབྱུང་པོའི་རྒྱན། །ཟས་ཟ་ན་ལྕི་བ་འཇོག་ཉོལ་སྤྱོད། །དུས་ལོ་རེ་ལས་ཀྱང་ལོ་རེས་ཞན། །ནང་མི་སྤྱོད་ཞག་དང་ཟླ་རེས་འགྱུར། །དུས་ངན་པའི་གནས་ཚུལ་གྱ་མ་དོའི། །སེམས་སྐྱོ་བའི་སྡུག་སྐད་ངག་ནས་འབྱིན། །གནས་སྦས་རྫོང་རྣམས་ལ་ཡིད་སྨོན་འཆའ། །རང་ལས་ལ་སྤྱོད་པ་མི་ཤེས་པའི། །གྱོང་གཞན་ལ་བརྡལ་པ་ཨ་ཙ་མ། །སྡེ་ཚོ་བའི་དུས་ངན་ཕྱིར་ཤར་ཡང༌། །སྤྲང་རྨུ་རྒོད་ཀྱི་དུས་ངན་ནང་ནས་ཤར། །ངེས་འབྱུང་གི་ཐོང་གཤོལ་རྣོན་པོ་ཡིས། །བདག་འཛིན་གྱི་ཐ་རྒོད་མ་ཐུལ་བས། །ཡོན་ཏན་གྱི་མྱུ་གུ་འཁྲུང་མ་ཉན། །བསླབ་གསུམ་གྱི་རྒྱགས་ཕྱེ་ཆད་ལ་ཉེ། །བྱམས་སྙིང་རྗེའི་ཆར་རྒྱུན་མ་བབས་པས༑ ༑གཞན་ཕན་གྱི་སྐྱེ་ཤིང་སྐམ་དུ་ཆ། །རང་དོན་ཡིད་བྱེད་ཀྱི་གངས་ཐན་བབས། །ཐེག་ཆེན་གྱི་ནོར་སྐལ་སྟོང་དུ་ཉེ། །རྒྱུད་ཉོན་མོངས་དུག་ལྔའི་ཨར་ཇག་རྒོད། །དགེ་བློ་ཡི་བསགས་པ་ཕྲོག་ཏུ་ཆ། །ཐ་མལ་འཁྲུལ་འཛིན་གྱི་འདྲེ་གདོན་རྒོད། །རིམ་གཉིས་ཀྱི་སྲིས་ལ་རྐུ་རྐུ་འདྲ། །གཟུང་འཛིན་གྱི་མཐའ་དམག་སྙིང་ལ་ཞེན། །ལྟ་སྒོམ་གྱི་མཁར་རྫོང་བཤིག་ཏུ་ཆ། །འདི་བསམ་བཞིན་སྐྱོ་བ་གཏིང་ནས་སྐྱེས། །བློ་ཆོས་ལ་འགྱུར་བར་བྱིན་གྱིས་རློབས༑ ༑ལས་འབྲས་ཡིད་ཆེས་ཀྱི་སྦས་ཡུལ་ན། །མངོན་མཐོ་ཡི་སྨན་ཤིང་བཟང་དགུ་འཁྲུངས༑ ༑ལམ་དགེ་བཅུ་གཙང་མའི་གཞུང་ཆེན་ལ། །གྲོགས་འཇིགས་སྐྱོབ་དང་ལེགས་སྨོན་གྱི་ས་མཁན་བཟང༌། །རྒྱགས་སྦྱིན་གཏོང་མཁས་པའི་ཚོང་ཟོང་བཟང༌། །མི་ཡ་རབས་ཡོད་ན་ཐག་མི་རིང༌། །ཁྱེད་དད་མོས་དང་ལྡན་རྣམས་གཤེགས་རེ་རན། །སྡིག་མི་དགེའི་ཕ་ཞིང་སྐྱུར་རེ་རན། །གཞི་རྣམ་དག་ཚུལ་ཁྲིམས་སྦས་ཡུལ་ན། །ཡོན་ཏན་གྱི་སྙེ་མ་མ་རྨོས་འཁྲུངས༑ ༑ལམ་ངེས་འབྱུང་གཙང་མའི་གཞུང་ཆེན་ལ། །གྲོགས་སྦྱངས་ཡོན་བཅུ་གཉིས་སྐྱེལ་མ་བཟང༌། །རྒྱགས་ཐོས་བསམ་སྒོམ་པའི་ཁ་ཟས་བཟང༌། །མི་མདོ་ཅན་ཡོད་ན་གཤེགས་རེ་རན། །འཆལ་ཚུལ་གྱི་མཐའ་དམག་ཕྱིར་ལ་ཟློག །བདག་བས་གཞན་གཅེས་ཀྱི་སྦས་ཡུལ་ན། །དོན་གཉིས་ལྷུན་གྲུབ་ཀྱི་བ་མེན་འཇོ། །ལམ་བྱང་ཆུབ་སེམས་ཀྱི་གཞུང་ཆེན་བཟང༌༑ ༑གྲོགས་ཕ་རོལ་ཕྱིན་དྲུག་སྐྱེལ་མ་བཟང༌། །རྒྱགས་སྟོང་ཉིད་སྙིང་རྗེའི་ཁ་ཟས་ཞིམ༑ ༑མི་བློ་ཆེན་ཡོད་ན་ཐག་མི་རིང༌། །བློ་བསམ་ཤེས་ཡོད་ན་གཤེགས་རེ་རན། །རང་འདོད་ཀྱི་ཁྱི་རྐུན་ཕྱིར་ལ་བཟློག །དག་པ་རབ་འབྱམས་ཀྱི་སྦས་ཡུལ་ན། །ཅིར་སྣང་རྒྱན་ཤར་གྱི་འདོད་ཡོན་བདོག །རིག་པ་སྐྱེ་མེད་ཀྱི་ཚེ་མཆོག་སྒྲུབ། །གྲོགས་དམ་གཙང་ཡོད་ན་གཤེགས་རེ་རན། །ལམ་སྨིན་གྲོལ་བསྐྱེད་རྫོགས་ཀྱི་གཞུང་བཟང་ལགས། །གྲོགས་དམ་ཚིག་རྣམ་དག་གི་སྐྱེལ་མ་བཟང༌། །འཁྲུལ་འཛིན་གྱི་ཕ་ཡུལ་ལ་འུར་སྤོངས། །རྟག་འཛིན་གྱི་གདོན་འདིས་བསླུས་བསླུས་འདྲ། །ལོང་ཡོད་ཀྱི་གྲོགས་ཀྱི་མགོ་སྐོར་བདོག །འཆི་བདག་གི་བདུད་ཀྱི་བར་གཅོད་འདུ། །དུས་དེ་རིང་ནས་གཤེགས་ཤིག་ཡིད་མཐུན་རྣམས༑ ༑གནས་དེ་འདྲའི་བཙན་རྫོང་མ་ཟིན་ན། །ས་ལུང་པ་བཙན་ཡང་སུ་ལ་ཅི། །ལས་བསགས་པ་སྨིན་པ་སུ་ཡི་སྐལ། །འགྲོ་དྲུག་གི་གཡང་ས་སུས་གཅོད་ཨང༌། །དོན་ལེགས་པར་སོམས་དང་གྲོགས་པོ་དག །ཚུལ་དེ་སྐད་ཆོས་མེད་སྤྲང་པོ་ལ། །ཕྱིའི་ཡུལ་རྐྱེན་སྨིན་དྲུག་རྔ་ཚུབ་ལྡང༌། །ནང་ཕུང་ལྔའི་གཡར་ཕུང་ཟ་མ་ཟི། །བར་དུག་ལྔའི་རྟོག་པ་ཕྱ་ཕྱོད་དང༌༑ ༑ཚིག་འབྲེལ་མེད་འདི་ཡང་ངག་ནས་ཐལ། །རྒྱུད་གྱོང་པོ་ཆོས་ཀྱིས་ཐུལ་བར་ཤོག །
༄༅། །གང་སྐུའི་རྣམ་འགྱུར་ཆ་ཙམ་ཡིད་ཡུལ་ལ་གསལ་བས། །སྲིད་པའི་རིམས་ནད་དྲག་པོ་ཅིག་ཅར་དུ་གཞོམ་མཛད། །སངས་རྒྱས་ཀུན་དངོས་རྩ་བའི་བླ་མ་དེ་མཁྱེན་ནོ། །གཉིས་སྣང་འཁྲུལ་པ་ཞིག་པའི་དངོས་གྲུབ་ཅིག་སྩོལ་ཤོག །མཚན་ལྡན་བླ་མ་མཇལ་ཡང་མོས་གུས་ཀྱི་གདེང་ཞན། །གདམས་ངག་ཟབ་དགུ་ཐོབ་ཀྱང་རང་ཉམས་ལ་མ་བསྐོར། །ལྟར་སྣང་ཆོས་ལྟར་བཅོས་ཀྱང་ཆོས་བརྒྱད་ཀྱི་སྣོན་མ། །མདོ་མེད་རང་མགོ་མ་བསྐོར་བསམ་མནོ་ཞིག་ཐོང་དང༌། །ལྷ་ལས་ལྷག་པའི་དལ་འབྱོར་མི་ལུས་ཀྱི་ལྗོན་བཟང༌། སྔོན་བསགས་རྣམ་དཀར་མཐུ་ཡིས་ལན་གཅིག་ཏུ་རྙེད་ཚེ། །མནོག་ཆུང་ཚེ་འདིའི་བྱ་བས་རང་མགོ་འདི་མ་བསྐོར། །མཚན་ལྡན་བླ་མ་མཇལ་བའི་དོན་འབྲས་ཤིག་ལོངས་ཤིག །སྣང་སྲིད་ཆོས་ཀུན་མི་བརྟན་སྒྱུ་མ་ཡི་གྲོང་ཁྱེར། །ཁྱད་པར་སྙིགས་འགྲོའི་ཚེ་སྲོག་རླུང་དཀྱིལ་ཀྱི་མར་མེ༑ ༑དོ་ནུབ་ཙམ་ཡང་མི་འཆིའི་གདེང་ཚད་འདྲ་ཡོད་དམ། །ད་ལྟ་ཉིད་ནས་བརྩོན་པའི་གོ་ཆ་ཞིག་བགོས་ཤིག །ཆ་མེད་ཡུལ་དུ་གྲོགས་མེད་གཅེར་བུ་རུ་འགྲོ་ཚེ། །སྙན་གྲགས་ལྟར་སྣང་ལེགས་པའི་ཨོ་ཟོལ་དེས་མ་ཕན། །རྣམ་དཀར་ལས་ཀྱི་འབྲས་བུ་བསླུ་མེད་ཀྱི་ཆོས་ཉིད། །སྒོ་གསུམ་གཡོ་ཟོལ་སྤངས་པའི་ལྷ་ཆོས་ཤིག་སྒྲུབས་ཤིག །མི་རིག་དུག་སྦྲུལ་གདུག་པའི་འདོད་སྲེད་ཀྱི་སོས་བཏབ། །ཐར་མེད་ཁམས་གསུམ་འཁོར་བའི་སྡུག་བསྔལ་གྱི་གཅོང་ནད། །གཞིལ་མཛད་སྟོན་པའི་ཞལ་ལུང་རྩི་སྨན་གྱི་རྒྱལ་པོས། །རང་གཞན་འགྲོ་བའི་དུག་ནད་མི་བསལ་འདི་སྨྱོན་པ། །གཞན་སྐྱོན་ཀུན་ཏུ་རྟོག་པའི་མིག་བུ་འདི་རྣོ་ཡང༌། །རང་སྐྱོན་རང་གི་མ་རིག་སྨྱོན་པ་ཡི་ལད་མོས། །དལ་འབྱོར་རིན་ཆེན་ཕལ་ཆེར་དོན་མེད་དུ་སྟོར་འདུག །རང་སེམས་རང་ལ་དཀར་ན་རང་མགོ་འདི་མ་བསྐོར། །གཞན་ངོར་སྤྱོད་ལམ་དུལ་ཡང་ལྐོག་ཏུ་ནི་མི་རྒོད། །གཞན་ཕན་སྐྱེ་མདོག་ཁ་ཕོས་རྐྱེན་ངན་ནི་མི་ཐེག །སྒོམ་སྒྲུབ་བྱས་ལོ་འདྲེན་ཡང་རང་སེམས་ནི་ཐ་མལ། །འདི་འདྲའི་གཉིས་མེད་སེང་གེའི་མགོ་བསྐོར་དེ་བོར་ཐོངས། །ནོར་རྫས་མི་མཁོ་སྐད་པས་རྙེད་པ་ལ་ཡི་རང༌། །བདེ་སྡུག་མཉམ་པར་སྨྲ་ཡང་བདེ་བ་ལ་ཡིད་གཏད། །གཏམ་རྣམས་བྲག་ཆ་ཟེར་ཡང་སྙན་བསྟོད་ལ་རེ་བའི། །མི་ཆོས་བླ་མའི་རྫུན་གྱི་མགོ་བསྐོར་དེ་བོར་ཐོངས། །ཁར་སེང་སྙིང་དང་འདྲ་ཡང་ད་ནང་ནས་འགྱུར་ཡོད། །དབང་ཆོས་བཤད་ལོ་བྱས་ཀྱང་དམ་ཚིག་ནི་མི་བསྲུང༌། །མཐུན་འཇུག་ཇི་ཙམ་བྱས་པ་དེ་ཙམ་དུ་རིང་བའི། །གཉེན་འཁོར་ཡོན་བདག་ངོ་འཛིན་མགོ་སྐོར་དེ་བོར་ཐོངས། ཐོག་མེད་མ་རིག་འཁྲུལ་པའི་སྦུབས་རྒྱ་ལ་ཚུད་པས། །རང་གི་གནས་ཚུལ་ཙམ་ཡང་དྲན་མཐུ་ནི་མེད་ཀྱང༌། །འགྲོ་མང་ཡིད་དབང་བསླུ་བའི་སྟོང་སྐད་ཀྱི་འུར་སྒྲ། །མོ་རྩིས་རྨི་ལྟས་བརྟགས་པའི་མགོ་བསྐོར་དེ་བོར་ཐོངས། །རྒྱལ་བསྟན་ཡིན་རློམ་ཁྲེལ་མེད་དཔོན་པོ་ཡི་ངོ་བསྲུང༌༑ ༑འབད་པས་བསྐྲུན་པའི་ལོག་འཚོ་དགྲ་གྱོད་ཀྱི་གཡབ་མོ། །དོན་མེད་བྱིས་པའི་ཐོག་ནས་གྱོད་སེལ་གྱི་བཤད་སྒྲུབ། །འདི་ཕྱིར་གཉིས་ཕུང་འཁྲུལ་པའི་མགོ་བསྐོར་དེ་བོར་ཐོངས༑ ༑ཀུན་སློང་དུག་དང་འདྲེས་པའི་དཀོན་མཆོག་གི་མཆོད་ལོ། །ལན་དང་རྣམ་སྨིན་རེ་བ་སྦྱིན་གཏོང་གི་གཟུགས་བརྙན། །ཚེ་འདིའི་སྙན་གྲགས་སྒྲུབ་པའི་མང་འགྱེད་ཀྱི་གཏོང་སྒོ༑ ༑ལྟར་སྣང་མིག་སྔར་མཛེས་པའི་མགོ་བསྐོར་དེ་བོར་ཐོངས། །ཆོས་སྤང་ལས་ངན་གསོག་བྱེད་དུག་ཅན་གྱི་ཐོས་པ། །ངས་བྱས་གདུག་ཡུས་འདྲེན་པའི་བསྙེན་སྒྲུབ་ཀྱི་གཟུགས་བརྙན༑ ༑འགྲན་སེམས་ཆགས་སྡང་ཅན་གྱི་ལྷ་བྲིས་དང་རྟེན་བཞེངས། །སྦྲུལ་གདུག་འཁྲི་ཤིང་ལྟ་བུའི་མགོ་བསྐོར་དེ་བོར་ཐོངས། །གཟུང་འཛིན་ཨ་འཐས་ཞེན་པའི་བསྐྱེད་རིམ་གྱི་ལྷ་སྐུ། །ཏིང་འཛིན་འཕྲོ་འདུ་མེད་པའི་ཆད་ལྷག་གི་བཟླས་པ། །ཡིད་དཔྱོད་མཆོག་འཛིན་མེད་དགག་ཆུད་ལྟ་ཡི་རྫོགས་རིམ། །ནམ་ཡང་ཡུག་པ་བརྐྱང་པའི་མགོ་བསྐོར་དེ་བོར་ཐོངས། །ན་ནིང་ཞིབ་རྒྱས་ཁྲིད་ཀྱང་ད་ལོ་ནས་རྗེས་མེད། །ཁར་སེང་ནན་དུ་བལྟས་ཀྱང་དེ་རིང་ནི་མི་དྲན༑ ༑ཅུང་ཟད་ཡིད་ན་གསལ་ཡང་རང་རྒྱུད་དུ་མི་འབྱོར། །དཔེ་མང་ངལ་བས་ཀློག་པའི་མགོ་བསྐོར་དེ་བོར་ཐོངས། །གཏོར་བླུགས་བྱིན་མཐུ་མེད་པའི་ཟན་གོང་གི་དབང་བསྐུར། །རང་རྒྱུད་མྱོང་བ་མེད་པའི་སྨྱོན་པ་ཡི་ལག་ཁྲིད། །བླུན་པོ་མི་མགོ་སྐོར་བྱེད་ལྗོན་ཤིང་གི་རང་འཐག །དེའདྲའི་རྣམ་སྨིན་ཁུལ་ལྕིའི་རང་མགོ་འདི་མ་བསྐོར། །སྔར་ཡང་རང་མགོ་བསྐོར་བས་སྲིད་པ་ནི་འཆིང་འདུག །ད་ཡང་རང་མགོ་བསྐོར་ན་ཐར་དུས་ནི་མི་ཡོང༌། །རང་མགོ་མི་ཡི་བསྐོར་བ་ཉིན་གཅིག་གི་འདུན་མ། །རང་མགོ་རང་གི་བསྐོར་བ་ཐར་སྲོག་གི་སྤུ་གྲི། །ད་རེས་མཚན་ལྡན་བླ་མའི་ཐུགས་བརྩེ་ཡིས་རྗེས་བཟུང༌། །ཟབ་རྒྱས་གདམས་པའི་བདུད་རྩི་ཅི་དགའ་རུ་བྱིན་ཟིན། །རང་མགོ་རང་གིས་འདོན་པའི་དུས་ཚོད་ལ་བབས་པས༑ ༑སྒོ་གསུམ་གཡོ་ཟོལ་སྤོངས་ལ་ཉམས་ལེན་རེ་གྱིས་ཤིག །འཇིག་རྟེན་འཁོར་བའི་ལས་སྣང་རྒྱ་མཚོ་ཡི་རྦ་རླབས། །སྔ་ཕྱི་བརྩེགས་མས་ནོན་ལ་ཟད་མཐའ་ནི་མེད་ཀྱང༌། །བྱར་མེད་ཅོམ་གྱིས་བཞག་ན་ཐམས་ཅད་ནི་འགག་འགྲོ། །བྱ་བྲལ་གུ་ཡངས་ཆེན་པོའི་མལ་ས་ན་ཉོལ་ཅིག །ཆོས་ཉིད་དོན་དམ་ཡངས་པའི་གཤིས་ལུགས་དེ་རྟོགས་ན། །ཆོས་ཅན་སྣ་ཚོགས་སྣང་བའི་བུན་ལོང་དེ་ཡལ་ནས། །གཏད་མེད་རྒྱ་ཡན་ཆེན་པོ་འཛིན་མེད་ཀྱི་ངང་ནས། །རང་གྲོལ་ཆོས་སྐུའི་རྒྱལ་སར་མངའ་དབང་དེ་འབྱོར་ཡོང༌། །རིག་འཛིན་གོང་མས་བྱིན་རླབས་པདྨ་ཡི་འོད་གླིང༌། །དབེན་པའི་ཡོན་ཏན་རྫོགས་པའི་བསམ་གཏན་གྱི་ཁང་བུར། །མདོ་མེད་ཐུགས་མཆོག་སྨྱོན་པས་རང་གྲོས་སུ་གདམས་སོ། །དགེ་བས་སྲིད་པའི་འཁྲུལ་སྣང་ཞིག་པ་རུ་སྨོན་ནོ། །དགེའོ།།
༄༅། །བླ་མ་ལ་ཕྱག་འཚལ་ལོ། །དལ་འབྱོར་གྱི་རྟེན་འདི་ཡིད་བཞིན་གྱི་ནོར་བུ་དང་འདྲ་སྟེ་རྙེད་དཀའ་ལ་དོན་ཆེ། ལང་ཚོའི་དཔལ་འདི་ནམ་གཞུག་གི་མེ་ཏོག་དང་འདྲ་སྟེ་ཡུད་ཀྱིས་རྙིང༌། འཆི་བདག་གི་བདུད་པོ་ནི་དགོང་ཀའི་གྲིབ་སོ་དང་འདྲ་སྟེ་མྱུར་དུ་འོང༌། ཚེ་འདིའི་བྱ་བཞག་ནི་རྨི་ལམ་གྱི་རྒྱལ་སྲིད་དང་འདྲ་སྟེ་སྙིང་པོ་མེད། ཚེ་ཕྱི་མར་ཕན་པ་ནི་དམ་པའི་ཆོས་ཁོ་ན་ལས་གཞན་གང་ཡང་མ་མཆིས་པས། ད་རེས་དལ་འབྱོར་གྱི་རྟེན་ཐོབ། དགེ་བའི་བཤེས་གཉེན་དང་མཇལ། ཟབ་དང་རྒྱ་ཆེ་བའི་ཆོས་ཀྱི་བདུད་རྩི་ནི་ཐོབ། རང་དབང་རང་ལ་ཆོད་པའི་སྐབས་འདིར་འདུན་མ་གཏན་ལེགས་དང་གཏན་ཉེས་ཀྱི་ས་མཚམས།ཡར་འགྲོ་མར་འགྲོའི་ས་མཚམས་རྟ་ཁ་སྲབ་ཀྱིས་བསྒྱུར་བ་དང་འདྲ་བའི་སྐབས་འདིར། རང་སེམས་རང་ལ་དཀར་ན་རང་དྲིན་རང་ལ་ཆེ་བའི་ཚུལ་སོམས་ཏེ། མི་མེད་དབེན་པའི་རི་བོར༑ རྒྱལ་བ་གོང་མའི་རྣམ་ཐར་ལྷུར་ལེན་པས། བློ་ཆགས་སྡང་ཆོས་བརྒྱད་ཀྱི་སྤྲོས་པ་ལིང་གིས་དོར་ནས། བློ་ཕུག་ཆོས། ཆོས་ཕུག་སྤྲང༌། སྤྲང་ཕུག་འཆི། ཤི་ཕུག་གྲོག་སྟོང་ལ་གཏད་པས་གྱོང་ལྟོ་གོས་གཏམ་གསུམ་ལ་བསྐུར་ནས། ཞེན་ལོག་གི་རྟ་ཕོ་ཞོན། བརྩོན་འགྲུས་ཀྱི་ལྕག་གིས་བྲབ། དད་པའི་སྲབ་སྐྱོག་དགེ་བའི་ལམ་ལ་བསྒྱུར་ནས་ཉིན་མཚན་སོས་དལ་དུ་སྐད་ཅིག་ཀྱང་མ་ལུས་པར་བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ལ་བློ་སྦྱོང་བའི་ངོས། ཕྱིན་དྲུག་སྤྱོད་པའི་གཞུང་ལམ་ཆེན་པོར་ཞུགས་ནས་རྒྱལ་བ་དགྱེས་པའི་ལམ་ལ་སློབ་འཚལ། དད་བརྩོན་བ་དན་གཡོ་བའི་གྲུ་གཟིངས་ཀྱིས༑ ༑བག་མེད་རྣམ་གཡེང་སྲིད་མཚོ་བརྒལ་མིན་ན། །བཤེས་གཉེན་དེད་དཔོན་མཁས་པས་རྗེས་བཟུང་ནས། །གདམས་ངག་གྲུ་འཛིན་བྱིན་པའི་དགོས་པ་གང༌། །ལང་ཚོའི་མེ་ཏོག་ཕལ་ཆེར་ཟག་གྱུར་ཅིང༌། །འཆི་བདག་ཕོ་ཉའི་ཕྲིན་པ་བསླེབས་ཟིན་ཀྱང༌། །ཡུན་རིང་སྡོད་གྲབ་བྱེད་པའི་སྙིང་རུལ་པོ། །ད་ནི་འབུངས་གསུམ་ཆོས་ལ་བཏོན་ན་ལེགས། །ངེས་འབྱུང་དད་དང་སྙིང་རྗེ་སྟོང་ཉིད་ཀྱི། །ཡན་ལག་ཉམས་པའི་ཨོ་ཟོབ་ཅང་ཤེས་དེས། །ཁ་བཤད་སྟོང་པའི་འཚེར་སྒྲ་གསང་མཐོ་ཡང༌། །རྣམ་གྲོལ་གྲོང་དུ་ཇི་ལྟར་ཉེ་བར་ནུས། །དེ་བས་འཆུགས་{འཁྱུགས}མེད་སྲས་བཅས་བགྲོད་གཅིག་ལམ། །བྱང་ཆུབ་སེམས་ཀྱི་ཤིང་རྟའི་ཁྲིར་ཞུགས་ནས། །ངེས་འབྱུང་དད་བརྩོན་འཁོར་ལོའི་སྒྱུར་ཐབས་ཀྱིས། །རྣམ་མཁྱེན་གྲོང་ཁྱེར་མཆོག་ཏུ་བཞུད་པར་འཚལ། །
༄༅། །བླ་མ་ལ་ཕྱག་འཚལ་ལོ། །ཁྱེད་རང་རྣམས་ཀྱི་བློ་ཆོས་ལ་འཇུག་པ་དེ་སྔོན་ལས་བཟང་པོའི་འབྲེལ་བ་ཙམ་ཡིན་ཤས་ཆེ་ཡང༌། ད་རུང་དྲན་ཤེས་བཞིན་བག་ཡོད་གསུམ་དང་སྐད་ཅིག་ཙམ་ཡང་མ་བྲལ་ངང་བསླབ་སྡོམ་རྣམས་མིག་གི་འབྲས་བུ་བཞིན་བཙའ་བ་དང༌། ཉོན་མོངས་པ་གཉེན་པོས་མ་བཅོམ་ན། བློ་ཐོག་མེད་ནས་བག་ཆགས་ངན་གོམས་ཀྱི་དུག་རོ་ཡུལ་རྐྱེན་ངན་པས་བསྐྱོད་ཚེ་ཆོས་ལམ་ལས་ལྡོག་པ་ལ་ཚེགས་མེད་པས། རྟག་པར་དལ་འབྱོར་རྙེད་དཀའ། ཚེ་མི་རྟག་པ། འཁོར་བའི་ཉེས་དམིགས། ལས་འབྲས་སྨིན་ཚུལ་རྣམས་ཁ་ཙམ་མིན་པར་སྙིང་ནས་སྒོམ་པ་གལ་ཆེ། དེ་ཡང་དྲན་པ་ནི་དམིགས་པའི་རྣམ་པ་མི་བརྗེད་པ་སྟེ། ལས་རྒྱུ་འབྲས་ཀྱི་རྣམ་གཞགབསླབ་སྡོམ་གྱིས་བཅས་མཚམས་སོགས་བླང་དོར་གྱི་གནས་རྣམས་ཐོག་མར་དགེ་བའི་བཤེས་གཉེན་གྱི་ཞལ་ནས་ཐོས་པ་དང༌། ཁྲིད་ཡིག་སོགས་ལ་བལྟས་ཏེ་ཇི་ལྟར་ངེས་པའི་དོན་རྣམས་མི་བརྗེད་པར་ཡང་ཡང་རྒྱུད་ལ་གོམས་འདྲིས་ཀྱི་དྲན་པའི་ཟུངས་སུ་བཟུང་བ་དེ་ལ་ཟེར། ཤེས་བཞིན་ནི་རང་གི་རྒྱུད་ལ་རྟོག་པ་སྟེ། རང་གི་ལུས་ངག་ཡིད་གསུམ་པོ་དགེ་མི་དགེ་ལུང་མ་བསྟན་གྱི་བྱ་བ་གང་ལ་འཇུག་དུས་རྒྱུན་དུ་བརྟག་པ་དེ་ཡིན། དེ་གཉིས་ཡོད་ན་བག་ཡོད་པ་ཤུགས་ལ་འབྱུང་སྟེ། ངན་སོང་འཁོར་བའི་གཡང་ས་མི་བཟད་པར་ཤིན་ཏུ་འཇིགས་ཤིང་སྐྲག་པའི་དབང་གིས་བླང་དོར་ལ་གཟོབ་པ་ལྷུར་ལེན་པ་སྟེ། མི་དགེ་བའི་ལས་རྣམས་སྡར་མའི་པང་དུ་སྦྲུལ་ཞུགས་པ་ལྟར་སྐྲག་པས་མོད་ལ་འདོར་བ་དང༌། ལུང་མ་བསྟན་གྱི་ལས་རྣམས་ཀྱང་དལ་འབྱོར་ཆུད་ཟོས་ཀྱི་རྒྱུར་ངེས་པས་སྤྱོད་ཡུལ་ཡང་དག་པའི་ལམ་ཁྱེར་གྱིས་དགེ་བའི་ལས་ལ་བསྒྱུར་ཅི་ནུས་དང༌། དགེ་བའི་ལས་རྣམས་སྦྱོར་དངོས་རྗེས་གསུམ་ཚང་བའི་ངང་ནས་ཐེག་ཆེན་གྱི་ལམ་དུ་གོང་ནས་གོང་དུ་འཕེལ་བར་བྱེད་པ་ལ་བརྩོན་པ་བསྐྱེད་པ་དེ་ཡིན། འདི་གསུམ་དང་མ་བྲལ་ན་ཐུབ་པ་དངོས་སུ་བཞུགས་པ་དང་འདྲ། དཀར་ཆོས་མཐའ་དག་ལག་མཐིལ་ན་གནས་པའི་གཏེར་བཞིན་དུ་འོང༌། འདི་གསུམ་མེད་ན་ཐོས་སོགས་ཡོན་ཏན་ཇི་ལྟར་བཟང་རུང་དགོས་དུས་མི་ཕན་པས་སེམས་ལ་ཞོགདུས་ནམ་ཡང་མི་བསླུ་བ་དཀོན་མཆོག་རིན་པོ་ཆེ་རྣམ་པ་གསུམ་ཡིན་པས་བློ་སྙིང་བྲང་གསུམ་རྒྱུན་དུ་ཁོལ། མཁའ་མཉམ་གྱི་སེམས་ཅན་ཐམས་ཅད་ཕ་མའི་རང་བཞིན་ཡིན་པས་ཉེ་རིང་ཆགས་སྡང་གི་བློ་བོར་ལ་ཕན་འདོགས་ཀྱི་ཡུལ་དུ་སྙོམ་པར་མཛོད། སེམས་ཅན་རྣམས་བདེ་བ་དང་ལྡན་འདོད་ཀྱི་བྱམས་པ། སྡུག་བསྔལ་དང་བྲལ་འདོད་ཀྱི་སྙིང་རྗེ། སྡུག་བསྔལ་མེད་པའི་བདེ་བ་ལ་གནས་ན་དགའ་བ་དེ་རྣམས་ལ་བློ་སྦྱང༌། རང་གི་བདེ་བ་དང་དགེ་བ་སེམས་ཅན་ཐམས་ཅད་ལ་ཕངས་པ་མེད་པར་བཏང༌། དེ་དག་གི་སྡིག་སྡུག་ཐེ་ཚོམ་མེད་པར་ཚུར་ལེན། དམིགས་པ་དེ་རླུང་འགྲོ་འོང་དང་སྦྲགས་ཏེ་རྒྱུན་དུ་གོམས་མཛོད། ཁྱད་པར་དུ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེ་ཐོབ་ནས་སེམས་ཅན་གཅིག་ཀྱང་མ་ལུས་པར་ཐམས་ཅད་བདག་གཅིག་པུས་འཁོར་བའི་སྡུག་བསྔལ་ལས་བསྒྲལ་བར་བྱའོ་སྙམ་པ་འདི་ལ་བྱང་ཆུབ་ཀྱི་སེམས་རིན་པོ་ཆེ་ཞེས་བྱ། འདི་ཟ་ཉལ་འགྲོ་འདུག་སྤྱོད་ལམ་རྣམ་བཞི་གང་གི་སྐབས་སུའང་བློ་ཡུལ་དུ་མ་བརྗེད། འདི་མ་བརྗེད་ན་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་བྱང་ཆུབ་སེམས་དཔའ་ཞེས་པའི་གྲངས་སུ་བགྲང་རུང༌། རྒྱལ་བའི་སྲས་ཀྱི་བསླབ་བྱ་ཐམས་ཅད་འདུས། འདི་ལས་དོན་ཆེ་བ་དང་ཕན་ཡོན་ཆེ་བ་གཞན་མེད། དེ་སེམས་ལ་ཞོགརང་རྒྱུད་ལ་ཉོན་མོངས་པ་དྲག་པོ་གང་སྐྱེས་ཀྱི་སྐབས། དེ་ཉིད་དྲན་པས་ཙིར་གྱིས་བཟུང་སྟེ་ཕུང་བྱེད་འདིས་ཐོག་མ་མེད་པ་ནས་བདག་ལ་རྒྱུ་མཚན་གཞན་ཅི་ཡང་མེད་པར་ཐར་མེད་འཁོར་བའི་བརྩོན་རར་སྡུག་བསྔལ་གསུམ་གྱི་ཆད་ལས་སངས་དུས་མེད་པས་མནར་བ་ལ་དཔྱད་ཅིང༌། ད་དུང་གཉེན་པོས་མ་བཅོམ་ན་འདི་ཞེས་ཚད་འཛིན་དུ་མེད་པས་ན་དགྲ་མི་ཤ་བོ་མཐོང་བ་བཞིན་འཁོན་རྣམས་དྲན་པར་བྱས་ཏེ་ཉོན་མོངས་རང་ཁ་མའི་དབང་དུ་སྐད་ཅིག་ཀྱང་གཏོང་རེ་ཤི་སྙམ་དུ་ཞེ་དམ་དྲག་པོ་སྔོན་དུ་འགྲོ་བས། རང་གཞན་སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་ཉོན་མོངས་པ་དང༌། དེས་བསྐྱེད་པའི་ལས༑ དེའི་འབྲས་བུ་སྡུག་བསྔལ་དང་བཅས་པ་དང༌། ཁྱད་པར་ཆོས་མཛད་དམ་པ་རྣམས་ཀྱི་ས་ལམ་ལ་བར་དུ་གཅོད་ཅིང་གེགས་བྱེད་པའི་ཉོན་མོངས་པ་རྣམས་ཐུབ་ཀྱིས་བསྡུས་ཏེ་རང་རྒྱུད་ཀྱི་ཉོན་མོངས་པ་དེའི་སྟེང་དུ་སྤུང༌། གཞན་རྣམས་ཉོན་མོངས་པ་སོགས་དང་བྲལ་བར་བསམ། རང་གི་ཉོན་མོངས་མེད་པའི་དགེ་བ་རྣམས་གཞན་ལ་གཏོང་བ་དེ་ཀུན་རྫོབ་སེམས་བསྐྱེད་ཀྱི་ལམ་ཁྱེར་ཡིན། དེའི་རྗེས་ལ་ཉོན་མོངས་པ་དེ་དང་པོ་གང་ནས་བྱུང༌། བར་དུ་གང་ན་གནས། ཐ་མ་གང་དུ་འགྲོ། དབྱིབས་ཁ་དོག་སོགས་ཇི་ལྟར་འདུག་ལེགས་པར་བརྟགས་པས། གང་ནས་ཀྱང་མ་བྱུང༌། གང་དུའང་མི་གནས། གར་ཡང་མི་འགྲོ། དབྱིབས་ཁ་དོག་ངོ་བོ་ངེས་བཟུང་སོགས་ཐམས་ཅད་བྲལ་བའི་ཆོས་ཉིད་ཀྱི་གཤིས་ལུགས་བརྗོད་བྲལ་ནམ་མཁའ་ལྟ་བུའི་ཉམས་སྐྱེ་བ་དེའི་ངང་དུ་བཅས་བཅོས་དགག་བསྒྲུབ་གང་ཡང་མི་བྱེད་པར་རང་འབབས་སུ་སྐྱུར། ཁ་ཡན་ཀློད་དེ་མཉམ་པར་འཇོག་པ་དེ་དོན་དམ་སེམས་བསྐྱེད་ཀྱི་ལམ་ཁྱེར་ཡིན། རྗེས་ལ་དགེ་བ་བསྔོ་ཞིང་སྤྱོད་ལམ་ཐམས་ཅད་དགེ་བའི་ལམ་ལ་བསྒྱུར་ཅི་ནུས་མཛོད། བློ་ཚོད་དང་མཐུན་པའི་བསླབ་བྱ་ཞིབ་པར་བྱས་པ་ཡིན། ཉམས་སུ་ཨེ་ལེན་ཁྱེད་རང་ཤེས། ཆོས་མགོ་མཐར་ཕྱིན་པའི་སྐྱབས་འཇུག་བགྱིད་བཞགཨེ་ཐོན་རང་ལ་རག་ལས་པས་སྙིང་ལ་རུས་པ་ཐོན་པར་མཛོད། ཅེས་པའང་བི་ཛས་སོ། །སརྦ་མངྒ་ལཾ།
༄༅། །བླ་མ་ལ་ཕྱག་འཚལ་ལོ། །ཨ་ཁུ་བན་རྒན་ལ་ཉུང་གསལ་གོ་བདེ་གདམས་པ། འོ་སྐོལ་གྱི་སྟོན་པ་ཐུགས་རྗེ་ཅན་གྱིས་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གང་ཟག་གི་བློ་རིམ་དང་བསྟུན་ཏེ་གསུང་པ་ཐམས་ཅད་ཀྱང་རྩ་བ་བདག་འཛིན་ཉོན་མོངས་འདུལ་བ་ལ་གཅིག་ཏུ་འབབ་པ་ཡིན། ཇི་ཙམ་དུ་ཟབ་པའི་གདམས་པ་ཡིན་ཀྱང་རང་གི་ཉམས་སུ་མ་བླངས་ན་ཕན་མེད། རྒན་བུ་ན་ཚོད་དེ་སྨིན་ཞིང་བློ་གྲོས་དབུལ་བས་ཤེས་བྱ་རྒྱ་ཆེན་པོ་ལ་སྦྱོང་བའི་བློ་མཐུ་མེད་ཀྱང་གང་ཤེས་དེ་རང་རྒྱུད་ལ་དྲིལ་ན་དེ་རང་ཟབ། སྤྱིར་འཇིག་རྟེན་ཐ་མལ་པ་དང་ཆོས་པ་གཉིས་ཀྱི་ཤགས་ཀྱང་རྟགས་དང་ཁས་བླངས་ཙམ་གྱིས་མི་འགྲུབ་སྟེ། ཉམས་ལེན་རང་རྒྱུད་དང་སྦྱར་ནས་སྦྱོར་བ་ལག་ལེན་དུ་ཐེབས་དགོས། དེ་ཡང་ཚེ་འདི་ཁོ་ན་གཙོ་བོར་འཛིན་ན་སྐྱེ་བོ་ཐ་མལ་པ། ཕྱི་མ་ཕན་ཆད་གཙོ་བོར་འཛིན་ན་ཆོས་པ་ཡིན། འཇིག་རྟེན་པའི་བྱ་བ་ངན་པ་ལ་ཞུགས་ན་ཁྱིམ་པ་དང་དེ་ལས་ལྡོག་ན་ཆོས་པ་ཡིན། སྒོ་གསུམ་གྱི་ཉེས་སྤྱོད་མི་དགེ་བའི་ཚོགས་མི་སྤང་ན་ཁྱིམ་པ་དང༌། སྤངས་པ་ཆོས་པ་ཡིན། ལེགས་སྤྱད་དགེ་བའི་དངོས་པོ་རྣམས་གཞུང་བཞིན་དུ་མི་སྒྲུབ་ན་ཁྱིམ་པ་དང༌། སྒྲུབ་ན་ཆོས་པ་ཡིན། གཞན་ལས་རང་ཉིད་གཅེས་པ་འཛིན་ན་འཇིག་རྟེན་ཐ་མལ་པ་དང༌། རང་ལས་གཞན་གཅེས་པར་འཛིན་ན་ཆོས་པ་ཡིན། མདོར་ན་སེམས་རྒྱུད་དང་ཀུན་སྤྱོད་ཀྱི་ཁྱད་པར་གང་ལའང་སྔར་ཁྱིམ་པའི་དུས་དང་མི་འདྲ་བའི་ཡར་སྐྱེད་རེ་མ་ཐོན་ཐབས་མེད་པས། ཐོན་ནམ་མ་ཐོན་རང་གི་རྒྱུད་ལ་དྲིས། རང་གིས་རང་མ་བསླུ། མགོ་མ་གཡོགས། རྫུན་མ་བཤད་པར་སྒོ་གསུམ་དམ་པའི་ཆོས་དང་ཅི་མཐུན་གྱིས། ཚེ་འདི་ཡི་བྱ་གཞག་རྨི་ལམ་གྱི་ཡུན་ཙམ་སྟེ་རྟག་མི་ཐུབ་ཅིང་སྙིང་པོ་མེད། འཇིག་རྟེན་ཕྱི་མའི་སྐྱེ་བའི་མཐའ་ལ་ཚད་གཟུང་དུ་མེད། འཁོར་བའི་གནས་རིས་གང་དུ་སྐྱེས་ཀྱང་སྡུག་བསྔལ་ལས་མ་འདས་དེར་མི་སྐྱེ་བའི་ཐབས་ཤིག་ད་རེས་ཀྱི་རྟེན་འདིར་མ་བྱས་ན་ཕྱིས་ནས་འདི་འདྲ་བའི་རྟེན་མཆོག་རྙེད་དཀའ། སང་བྱ་དང་གནང་བྱར་བཞག་པས་མི་ཕན་ཏེ་ཚེ་ལ་དུས་བཏབ་མེད། ནམ་འཆི་ངེས་མེད་ཀྱི་སྣང་ཚུལ་རང་གཞན་ཐམས་ཅད་ལ་རེས་མོས་སུ་འབབ་ཚུལ་མཐོང་ཆོས་མངོན་གྱུར་གྱི་ཚུལ་ལ་གཟིགས༑ དགེ་མི་དགེའི་ལས་བསགས་པའི་རྣམ་སྨིན་བདེ་སྡུག་གི་འབྲས་བུ་ལ་ལོངས་སྤྱོད་པ་པོ་རང་ཉིད་ལས་གཞན་སུ་ཡང་མེད་པས་འདི་སྣང་གི་གཉེན་གྲོགས་སྲིད་སྡེ་རྣམས་ཀྱིས་ཅི་བྱེད། གཏན་དུ་མི་བསླུ་བའི་སྐྱབས་ནི་དཀོན་མཆོག་རིན་པོ་ཆེ་རྣམ་པ་གསུམ་ལས་གཞན་མེད་པས་བློ་གཏད་དང་ཡིད་ཆེས་དེ་ལ་ཆོལ། གཏན་དུ་འགྲོགས་པའི་གྲོགས་ནི་ལེགས་སྤྱད་དགེ་བའི་དངོས་པོ་ཡིན་པས་བསོད་ནམས་ཀྱི་རྒྱབ་དཔུང་སྐྱེད། གཏན་དུ་ཕུང་བའི་དགྲ་ནི་བདག་གཅེས་འཛིན་ཡིན་པས་གཞན་གནོད་གཞི་དང་བཅས་པའི་བསམ་སྦྱོར་སྤོངས། གཏན་དུ་འཚེངས་པའི་གྲོགས་ནི་གཞན་ཕན་གྱི་བསམ་སྦྱོར་ཡིན་པས་གཞན་ལ་ཕན་པ་གཞི་དང་བཅས་པ་སྒྲུབས། གཏན་དུ་འཛད་པ་མེད་པའི་ནོར་ནི་འཕགས་པའི་ནོར་བདུན་ལགས་པས་ཡོན་ཏན་གྱི་སྣོད་དུ་སོགས། ནམ་ཡང་མེད་ཐབས་མེད་པའི་ལམ་སྟོན་དགེ་བའི་བཤེས་གཉེན་ལ་སངས་རྒྱས་དངོས་ཀྱི་འདུ་ཤེས་ཞོགདུས་རྒྱུན་མེད་ཐབས་མེད་པའི་དྲན་ཤེས་ཀྱི་བྱ་རས་རང་གི་རྒྱུད་ལ་རྟོགས། ནམ་ཡང་མེད་ཐབས་མེད་པས་ངེས་འབྱུང་དང་བརྩོན་འགྲུས་རྒྱུད་ལ་སྦྱོར། ཐེག་པ་ཆེན་པོའི་ལམ་ཐམས་ཅད་ཀྱི་རྩ་བ། སྔོན་བྱོན་བདེ་གཤེགས་རྣམས་ཀྱི་གཤེགས་ཤུལ། བློ་ཆེན་རྒྱལ་སྲས་རྣམས་ཀྱི་བསླབ་གནས། མ་འོངས་བསྐལ་བཟང་ཡོངས་ཀྱི་འཇུག་ངོགས། ཡོད་ན་དེས་ཆོག མེད་ན་ཐབས་ཆག བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ལ་བློ་སྦྱོང་བ་བས་ལྷག་པའི་ཆོས་ཟབ་མོ་ནི་བསྐལ་པ་བརྒྱར་བཙལ་ཀྱང་རྙེད་པར་མི་འགྱུར་བས་རྒན་བུས་ཉམས་ལེན་གྱི་དངོས་གཞི་དེ་རང་ལ་མཛོད། གཞན་ཡང་དད་པ་དག་སྣང་ནི་ཆོས་སྣང་བའི་སྒོ་གཅིག་པུ་ཡིན་པས་སྤྱིར་བདེ་གཤེགས་སྙིང་པོས་ཁྱབ་པའི་སེམས་ཅན་ཐམས་ཅད་དང༌། བྱེ་བྲག་ཆོས་མཛད་དམ་པ་དགེ་བའི་བཤེས་གཉེན་རྣམས་ཀྱིས་སྐྱོན་ལ་མི་རྟོག་པར་ཡོན་ཏན་གྱི་ཁྱད་པར་ལ་སོགས། ཆོས་དང་གྲུབ་མཐའ་གང་ལའང་ཕྱོགས་ཞེན་དང་ཆགས་སྡང་མ་བྱེད། རང་རེ་ལ་དེའི་གཉེར་ཁ་མེད༑ ཁོང་མཁས་པ་རྣམས་དགག་སྒྲུབ་ཀྱི་བགྲོ་གླེང་གནང་བ་ལ་སོ་སོར་དགོངས་པའི་གཏད་སོ་རེ་ལོས་ཡོད། དགོངས་གཞི་ཅི་ཡིན་སུས་ཤེས། མཐར་ཐུག་ཐམས་ཅད་མཁྱེན་པའི་ལམ་དུ་གཅིག་པར་ཁུམས། སེམས་ཅན་ཐམས་ཅད་ཕ་མར་མ་གྱུར་པ་མེད་པས་ཉེ་རིང་ཆགས་སྡང་ཅི་ལ་བྱེད། ཐམས་ཅད་ལ་ཕན་སེམས་སྙིང་ལ་ཆོངས་ཏེ་སྒོ་གསུམ་གྱི་བྱ་བས་གང་ཕན་གྱིས། ཐམས་ཅད་མགུ་དུས་མི་ཡོང་ཡང་བཟོད་པའི་གོ་ཆ་མ་ཤོར། འདྲིས་པའི་གྲོགས་དང་ཧ་ཀྱང་བསྟུན་མ་ཆེ། རང་ཚུགས་ཟུངས་ལ་རང་གི་དགེ་སྦྱོར་འཕེལ་གང་ཆེ་ལྟོས། རྫོགས་སྨིན་སྦྱངས་པ་རྒྱ་མཚོ་ལྟ་བུ་བདེ་བླག་ཏུ་འགྲུབ་པའི་ཉེ་རྒྱུ་ཐུན་མོང་མ་ཡིན་པ་རྣམ་དག་བདེ་བ་ཅན་གྱི་ཞིང་ཁམས་སུ་སྐྱེ་བ་འཛིན་པའི་ཐབས་མཁས་ཀྱི་སྒོ་རྨད་དུ་བྱུང་བའི་རྒྱུ་མཆོག་བཞི་པོ་ལ་ཉིན་མཚན་དུས་དྲུག་ཏུ་འབད་པ་གལ་ཆེ། དགེ་བ་གང་བྱེད་ཀྱང་སྦྱོར་དངོས་རྗེས་གསུམ་དམ་པ་གསུམ་གྱིས་རྩིས་ཟིན་པར་མཛོད། ཆོས་ཐམས་ཅད་རྨི་ལམ་དང་སྒྱུ་མ་ལྟ་བུ་ཡིན་པས་གང་ལའང་ཨ་འཐས་དང་བདེན་འཛིན་མི་ཆེ་བར་མཛོད། ཁོ་བོས་གང་ཤེས་ཀྱི་བསླབ་བྱ་ནི་བཤད་ཟིན་པས་དོན་དང་ལྡན་མི་ལྡན་ནི་ཁྱེད་རང་ལ་རག་ལས་པས་དེ་བཞིན་ཐུགས་ལ་ཞོག་ཅིག ཨ་ཁུ་ཀླད་སྒགས་ཀྱི་བཞེད་ངོར། བནྡེ་རྒྱ་མཆུ་བ་དེས་སྣག་ངན་ཆུ་དང་འདྲ་བས་བྲིས་ངན་འབུ་བརྒྱུགས་རྗེས་འདྲ་ཞིག་བྱས་པ་ལགས། འཆད་ཡུལ་མགོ་ལ་སྐྲ་ཡི་དྲིས་མ་གོས། །འཆད་པོའི་ཁ་ནི་རྩིད་པའི་དྲྭ་བས་འཁོར། །ན་ཚོད་རྒས་ཀྱང་བྱེད་སྤྱོད་བྱིས་པའི་ཚུལ། །ཨ་མཚར་རྩེ་འཇོ་འཕེལ་བའི་བཀྲ་ཤིས་ཤོག །
༄༅། །འོ་ལག་ཏུ་རྔ་བརྡུང་ཞིང་ངག་ཏུ་དྲག་སྔགས་བཟླ་བ། ཉིན་མཚན་ཀུན་ཏུ་ལྷ་གསོལ་ལ་བརྩོན་པའི་ཨ་མྱེ་རལ་པ་ཅན་གྱི་ཡིད་ལ་རྒྱུན་དུ་ངེས་རྒྱུར། སྐྱབས་བསླུ་བ་མེད་པ་དཀོན་མཆོག་རིན་པོ་ཆེ་རྣམ་པ་གསུམ་ལ་བློ་གཏད་ཆོས། ནམ་ཡང་བསླུ་བ་མེད་པ་ལས་རྒྱུ་འབྲས་ལ་ཡིད་ཆེས་ཀྱི་དད་པ་སྐྱེད། སྔར་བྱས་ཀྱི་མི་དགེའི་ལས་ལ་འགྱོད་བཤགས་དྲག་པོ་དང་ཕྱིན་ཆད་སྲོག་ལ་བབས་ཀྱང་མི་བགྱིད་པའི་དམ་བཅའ་བརྟན་པོ་ཟུངས། ཁམས་གསུམ་སེམས་ཅན་ཐམས་ཅད་ཕ་མར་ཤེས་པའི་སྒོ་ནས་བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་སྐྱེད། བོད་གངས་རིའི་ལྗོངས་ཀྱི་བླ་མའི་སྐལ་བ་གུ་རུ་པདྨ་ཡིན་པས་བླཽ་གཏད་ལིང་བསྐྱུར་གྱི་གསོལ་བ་ཐོབ། ལྷ་སྐལ་གཅིག་པུ་འཕགས་པ་ཐུགས་རྗེ་ཆེན་པོ་སྤྱན་རས་གཟིགས་ཡིན་པས་ཡི་དམ་གྱི་ལྷར་ཟུངས། སྙིང་པོ་ཡི་གེ་དྲུག་མ་ལས་ཕན་ཡོན་ཆེ་བ་མེད་པས་གལ་ཆུང་དུ་མི་སྐྱུར་བར་རྒྱུན་དུ་བཟླ་བ་འདི་གལ་ཆེ་བར་ཁུམས། སངས་རྒྱས་འོད་དཔག་མེད་དང་ཞིང་ཁམས་བདེ་བ་ཅན་གྱི་ཡོན་ཏན་ཡང་ཡང་རྗེས་སུ་དྲན་པར་བྱོས་ལ་འདུན་པ་གཏོད། དེར་སྐྱེ་བའི་རྒྱུ་སྒོ་གསུམ་དགེ་བའི་ལས་ལ་འབད་ཅི་ནུས་གྱིས། དགེ་བ་དེ་ཡང་རང་གཞན་སེམས་ཅན་ཐམས་ཅད་ནུབ་བདེ་བ་ཅན་གྱིས་ཞིང་ཁམས་སུ་སྐྱེ་བའི་རྒྱུར་བསྔོས། དེ་ལྟར་བྱས་ན་ཁ་དྲོ་བ། བཀྲ་ཤིས་པ། དོན་འགྲུབ་པ། ཀུན་གྱིས་ཨ་མྱེ་བཟང་པོར་བརྩི་ཞིང༌། ཚེ་འདི་ཡི་ཟས་གོས་ཀྱིས་འབྱོར་པ་དང༌། ཕྱི་མ་དོན་ཆེན་པོ་འགྲུབ་པ་ཡིན་པས་དེ་ལུགས་ངེས་པར་གྱིས། ཤིང་སྦྲུལ་ཟླ་བ་གསུམ་པའི་ཚེས་བཅུ་དྲུག་གི་ཉིན་འཚོགས་ཁང་བདུད་དཔུང་ཟིལ་གནོན་དུ་བྲིས་པ་དགེ། 
༄༅། །ལྷོ་གྲྭ་གཉིས་ལ་གདམས་པ། ད་རེས་དལ་འབྱོར་གྱི་མི་ལུས་ཐོབ། སངས་རྒྱས་ཀྱི་བསྟན་པ་དང་མཇལ། དགེ་བའི་བཤེས་གཉེན་གྱིས་ཟིན། རང་ལའང་དགེ་བློ་ཅུང་ཟད་ཡོད་པ་འདི་སྔོན་བསགས་བཟང་པོའི་འབྲས་བུ་ཡིན། ཕྱིས་ཡང་ཡང་རྙེད་དཀའ་བས་དོན་མེད་ཆུད་ཟོས་སུ་མ་སོང་བར་སྙིང་པོ་དགེ་བ་ལ་འབོད། ནམ་འཆི་ངེས་པ་མེད་པས་ལོང་མེད་བློ་སྣ་སྟུངས། ནམ་ཡང་བསླུ་བ་མེད་པས་ལས་རྒྱུ་འབྲས་ལ་ཡིད་ཆེས་ཀྱི་བླང་དོར་ལ་བརྩོན་མཛོད། ཁམས་གསུམ་འཁོར་བའི་གནས་ན་བདེ་བ་མེད། ཅུང་ཟད་བདེ་བ་ལྟར་སྣང་ཡང་འགྱུར་དང་འདུ་བྱེད་ལས་མ་འདས། དེས་ན་དེ་ལས་ཐར་འདོད་ཀྱི་ངེས་འབྱུང་སྐྱེད་མཛོད། དཀར་པོའི་ཆོས་ལ་འཇུག་པའི་སྒོ་དད་པ་ཡིན། ལས་འབྲས་དང་དཀོན་མཆོག་ལ་ཡིད་ཆེས་ཀྱི་དད་པ་བསྐྱེད་པ་འདི་གལ་ཆེ། ཆོས་དང་གང་ཟག་ལ་ཕྱོགས་རིས་མ་བྱེད། དཀོན་མཆོག་ལ་སྐྱབས་སུ་འགྲོ་བ་འདི་ནང་པ་སངས་རྒྱས་པའི་ཁྱད་ཆོས། སྡོམ་པ་ཐམས་ཅད་ཀྱི་རྩ་བ། ཡོད་དེས་ཆོག་མེད་ཐབས་ཆག་ཡིན། དགག་སྒྲུབ་ཆ་མཐུན་སོགས་ཀྱི་བསླབ་བྱ་ལ་བརྩོན། ཁྱད་པར་དུ་སེམས་ཅན་ལ་འཚེ་བ་སྤོང་བ་འདི་གལ་ཆེ། མཁའ་ཁྱབ་ཀྱི་སེམས་ཅན་ཐམས་ཅད་ཕ་མའི་རང་བཞིན་ཡིན༑ ཀུན་ལ་དགྲ་གཉེན་དང་ཆགས་སྡང་སྤོང༌། བྱམས་པ་དང་སྙིང་རྗེ་བསྐྱེད་ཀུན་རྫོབ་སྨོན་འཇུག་གི་བྱང་སེམས་བསྐྱེད་པ་འདི་ཐེག་ཆེན་ལམ་གྱི་གཞུང་ཕུར་ཡིན། རྟག་ཏུ་དྲན་ཤེས་དང་ལྡན་པས་དཀར་ནག་ཆོས་བཞིར་བླང་དོར་དང་བདག་གཞན་མཉམ་བརྗེ་སོགས་ཐེག་ཆེན་བློ་སྦྱོང་ལ་གོམས་མཛོད། བསླབ་བྱ་སྤྱི་དང༌། ཁྱད་པར་གཞན་དོན་ཁུར་ཁྱེར་ཀྱི་ལྷག་བསམ་བཟང་པོ་དང་མ་བྲལ་བར་མཛོད། སྨོན་སེམས་མི་འདོར་ཞིང་དགེ་རྩ་གང་བྱེད་དམ་པ་གསུམ་གྱིས་རྩིས་ཟིན་པར་མཛོད་དང་མདོ་དོན་དེའི་ནང་ན་ཚང༌། མདོར་ན། སྡིག་པ་ཅི་ཡང་མི་བྱ་ཞིང༌། །དགེ་བ་ཕུན་སུམ་ཚོགས་པར་བྱེད། །རང་གི་སེམས་ནི་ཡོངས་སུ་ཐུལ། །འདི་ནི་སངས་རྒྱས་བསྟན་པ་ཡིན། །ཞེས་གསུངས་པ་འདི་སེམས་ལ་ཆོངས་མཛོད། གཞན་བསླབ་བྱ་མང་པོ་ནད་ཁམས་ཀྱི་བྲི་མ་ལྕོགས་པས་འདི་ཙམ་ཐུགས་ལ་བཞག་ན་དོན་དུ་འགྱུར་སྲིད༑ མ་བཞག་ན་མང་པོ་བྲིས་ཀྱང་ཅི་ཕན། དེས་ན་སེམས་ལ་ཞོགབསླབ་བྱ་ཡིན། ཁ་ད་ཡིན། སྐྱབས་འཇུག་བགྱིད་བཞག ཁ་དྲོ་བཀྲ་ཤིས་ཨུ་གོ།
༄༅། །གཙང་དགེ་འཕེལ་ལ་གདམས་པ། ད་རེས་དལ་འབྱོར་གྱི་རྟེན་ཐོབ། མཚན་ལྡན་གྱི་དགེ་བའི་བཤེས་གཉེན་དང་མཇལ། ཟབ་པ་དང་རྒྱ་ཆེ་བའི་གདམས་ངག་ཐོས། རང་དབང་རང་ལ་ཡོད་པའི་དུས་འདིར་ནམ་བཞག་གཏན་གྱི་བདེ་བ་ཆོས་བཤའ་མ་ཞིག་ཅིས་ཀྱང་བྱེད་དགོས། དེ་ཡང་སང་བྱ་དང་གནང་བྱས་མི་ཕན་ཏེ་སྣོད་བཅུད་གང་ལ་བསམས་ཀྱང་རྟག་ཐུབ་པ་མེད། ཁྱད་པར་སྐྱེས་བུའི་ཚེ་འགྲོ་བ་ནི་རི་གཟར་གྱི་འབབ་ཆུ་དང་འདྲ། ནམ་འཆི་ངེས་པ་མེད་པ་རླུང་གསེབ་ཀྱི་མར་མེ་དང་འདྲ། ཐ་ན་དོ་ནུབ་ཙམ་ཡང་མི་འཆི་བའི་བློ་གདེང་ནི་མེད། འཆི་བའི་ཚེ་ཆོས་མ་གཏོགས་གཞན་གང་ཡང་སྐྱབས་སུ་གྱུར་པ་མེད། ནམ་ཡང་མི་འབྲལ་བར་རྗེས་སུ་འབྲང་བ་ནི་ལས་དགེ་སྡིག་གཉིས་པོ་ཡིན་ཞིང༌། དེ་ཡང་དགེ་བ་རང་གི་མ་བྱས་པ་ཁྱེར་རྒྱུ་ནི་མེད། སྡིག་པ་བྱས་ཟིན་པ་བསྐྱུར་རྒྱུ་ནི་མེད། གཤིན་རྗེའི་ཁྲིམས་ལ་རྫུན་དང་མགོ་སྐོར་མི་བཏུབ། དེས་ན་སྔར་བྱས་ཀྱི་སྡིག་པའི་ལས་ལ་འགྱོད་བཤགས་དང༌། ཕྱིན་ཆད་མི་བྱེད་པའི་སྡོམ་སེམས་དྲག་པོས་གཉེན་པོ་དགེ་བའི་ལས་ལ་བརྩོན་པ་གལ་ཆེ་ཞིང༌། དེ་ཡང་ཁ་ཆོས་ཙམ་གྱིས་མི་ཕན་སྙིང་ཐག་པ་ནས་རང་གི་རྒྱུད་ལ་བརྟགས་ཏེ་རང་རྒྱུད་ཀྱི་ཉོན་མོངས་པ་ཅི་ཐུལ་གྱིས། ནམ་ཡང་མི་བསླུ་བའི་གཏན་གྱི་སྐྱབས་ནི་དཀོན་མཆོག་གསུམ་ཡིན་པས་དེ་ལ་བློ་གཏད་ལིང་ཁེལ་གྱིས་སྐྱབས་སུ་སོང༌། མཁའ་མཉམ་འགྲོ་བ་ཕ་མའི་རང་བཞིན་ཡིན་པས་བདེ་བ་དང་ལྡན་འདོད་ཀྱི་བྱམས་པ། སྡུག་བསྔལ་དང་བྲལ་འདོད་ཀྱི་སྙིང་རྗེ། ཀུན་ཀྱང་སྲིད་མཚོ་ལས་གདོན་ཕྱིར་རྫོགས་བྱང་དོན་གཉེར་གྱི་བྱང་ཆུབ་ཀྱི་སེམས་རིན་པོ་ཆེ་ལ་སྙིང་ཐག་པ་ནས་བློ་སྦྱོང་མཛོད། གངས་ཆེན་བོད་ཀྱི་ལྷ་སྐལ་འཕགས་མཆོག་སྤྱན་རས་གཟིགས་ཡིན་པས་དེ་ཉིད་ཡི་དམ་དུ་ཟུངས་ལ་སྙིང་པོ་ཡི་གེ་དྲུག་མ་ཅི་ནུས་བསྒྲང་མཛོད། དགེ་རྩ་གང་བྱེད་སེམས་ཅན་གྱི་དོན་དུ་བསྔོས་ལ་མདོར་ན་ཚེ་མཇུག་ཅི་བྱེད་དགེ་བའི་ལམ་ལ་དྲིལ། རང་གིས་རང་ལ་རྫུན་མ་བཏང༌། རང་མགོ་མ་གཡོགས། རང་མགོ་ཆོས་ཀྱིས་ཐོན་པར་མཛོད། དེ་ལྟར་མཛད་ན་མི་ལུས་དོན་དང་ལྡན་པ་ལགས།
༄༅། །ན་མོ་གུ་རུ། མ་རྒན་དད་པ་ཅན་གྱི་ཡིད་ལ་བཅང་རྒྱུར། དེ་སྔོན་མཚན་ལྡན་གྱི་བླ་མ་དམ་པ་དུ་མའི་ཞབས་པད་བསྟེན་ཞིང་ལས་རྒྱུ་འབྲས་ལ་ཡིད་ཆེས་ཀྱི་དད་པ་ཐོབ་ནས་དགེ་སྦྱོར་སྨན་པར་བྱུང་བ་ཤིན་ཏུ་ལེགས་ཤིང་རྗེས་སུ་ཡི་རང༌། ད་དུང་ཡང་ཇི་སྲིད་མ་ཤི་ཚུན་ཆོད་བུ་ཚའི་ཁོལ་པོ་གླ་མེད་ལག་སྟོང་དུ་མ་གཏོང་བར་སྒོ་གསུམ་དགེ་བའི་ལས་ལ་ཅི་ནུས་སུ་འབད་མཛོད། འཆི་ཁར་ཕན་པའི་གདམས་ངག་སྔར་ཐོས་པ་རྣམས་གྱི་དོན་ལག་ལེན་དུ་ཐེབས་ན་དེས་ཡོང༌། དེ་ལྟ་མ་ཡིན་པའི་ཟབ་ཟབ་མོ་རང་རྒྱུད་ལ་མ་སྦྱར་བར་ཅི་བསམ་ཚེ་འདིའི་ཕྱོགས་དང༌། ཅི་བྱེད་འཁོར་བའི་བྱ་གཞག་ལ་ཞེན་ངང༌། རྡོ་རྗེ་འཆང་གི་སར་ཀྲོང་ངེ་འགྲོ་བའི་ཐབས་གཞན་མེད། སྔོན་གྱི་མཁས་གྲུབ་དམ་པ་རྣམས་ཀྱང་ཟབ་མོའི་གདམས་ངག་དེ་དག་ལ་བརྟེན་ནས་ཉམས་སུ་བླངས་པས་ཚེ་གཅིག་ལུས་གཅིག་གིས་གདོད་མའི་རྒྱལ་ས་སྙོགས་པ་དེ་བྱུང་བར་འདུགརང་རེ་རྣམས་གདམས་ངག་དེ་ལྟ་བུ་དང་འཕྲད་ཀྱང་འཇིག་རྟེན་ཚེ་འདི་བློས་མ་ཐོང་བས་ཅི་བྱེད་ཚེ་འདིའི་འདུན་མ་དང༌། ཅི་བསམ་ཕྱིན་ཅི་ལོག་ཏུ་གྱུར་ནས་གདམས་ངག་དཔེ་ལ་ལུས། རང་རྒྱུད་ཐ་མལ་དུ་ཤོར། སེམས་རྒྱུད་ཀྱི་ཉོན་མོངས་པ་སྣ་ཁ་གཅིག་མ་བྲི་བར་འབྲས་བུ་སངས་རྒྱས་ཀྱི་ས་དེར་འགྲོ་བ་དཀའ་སེ་ཞིག་མི་འདུག་གམ། འདི་གང་གིས་ལན་ན་འཆི་བ་སྙིང་ནས་མ་དྲན་པས་ལེ་ལན་དང་པོ་དེ་ལ་ཐུགསྐབས་རེར་དགེ་ལ་སྦྱོར་ལོ་བྱེད་ཀྱང་འཇིག་རྟེན་ཚེ་འདིའི་བྱ་བ་ནི་མེད་དུ་མི་རུང་བའི་གོ་ཆོད་གལ་ཆེན་པོར་འཛིན། དོན་ཆེན་དམ་པའི་ཆོས་ནི་ཞལ་བྱུང་སླ་ཆོས་སུ་གཏོང་ནས་བྱུང་ན་ལེགས་ཀྱང་མ་བྱུང་རུང་འདྲ་བའི་ཟོལ་གཅིག་བྱེད། དགེ་བ་ཕྲན་བུ་བསགས་ཀྱང་དེ་ལ་རློམ་སེམས་དང་རེ་བ་རི་བོ་ཙམ་ཞིག་འཆའ། མི་དགེ་བའི་ལས་ཇི་ཙམ་བསགས་ཀྱང་འགྱོད་མེད་ཀྱི་ཁར་ཕལ་ཆེར་ངོ་སོར་ཁྱེར། སྐྱིད་པ་བྱུང་ན་དཀོན་མཆོག་གི་ཐུགས་རྗེ་དང་སྔོན་བསགས་ཀྱི་འབྲས་བུར་མི་འཛིན་པར་རང་ཉིད་གོ་ཆོད་པོར་བརྩིས་ནས་གཞན་པ་ཁྱད་དུ་གསོད། སྡུག་བསྔལ་ཅུང་ཟད་རེ་བྱུང་ན་རང་བྱས་རང་ལ་སྨིན་པར་མི་ཤེས་པར་ལྷ་ལ་ཡིད་ཆད་དང་ཕ་རོལ་པོ་ལ་མགུ་འཁང་{འགུ་འཁར}བྱེད། སྐྱིད་པ་འདོད་ཀྱང་དེའི་རྒྱུ་བསོད་ནམས་ཀྱི་ཚོགས་མི་བསོག་པར་མི་འདོད་པའི་སྡུག་བསྔལ་གྱི་རྒྱུ་ལ་རྟག་ཏུ་སྤྱོད་པའི་ཞེ་འདོད་ལག་ལེན་ཕྱིན་ཅི་ལོག་ཏུ་གྱུར་པ་འདི་རྒྱུ་འབྲས་ཡིད་ཆེས་ཀྱི་དད་པ་མེད་པས་ལེ་ལན་གཉིས་པ་དེ་ལ་ཐུག ཆོས་ཐོས་བཞིན་རང་རྒྱུད་ཇེ་དུལ་དུ་འགྲོ་དགོས་རྒྱུ་ལ། ལོ་རེ་འགྲོ་བཞིན་རྒྱུད་ཇེ་ངན། གཤིས་ཇེ་རྩུབ། བདག་འཛིན་ཇེ་ཆེ། ནོག་མཁོན་ཇེ་མང༌། རང་རྒྱལ་བ་ཙམ་གྱིས་མི་ཆོག་པར་ཕ་རོལ་པོ་གཏན་མེད་དུ་འདོད་པའི་བསམ་ནག་འཆང༌༑ བཏོན་བཏོན་དང་བསྒྲུབས་བསྒྲུབས་ཀྱི་བྱས་ཡུས་ཇི་ཙམ་དུ་འདྲེན་ཡང་སེམས་རྒྱུད་ལ་ཕན་པ་རྡུལ་ཙམ་མེད་པར། རང་མགོ་རང་གིས་གཡོགས། རང་རྫུན་རང་ལ་གཏོང༌། རང་གིས་རང་བསླུས། དལ་འབྱོར་ལན་གཅིག་རྙེད་པ་འདི་ཆུད་ཟོས་གཏོང་བ་ནི་བྱམས་སྙིང་རྗེ་བདག་བས་གཞན་གཅེས་བྱང་ཆུབ་ཀྱི་སེམས་རིན་པོ་ཆེ་སྟོང་ཉིད་སྙིང་རྗེ་སྙིང་པོ་ཅན་ཐུན་གཅིག་ཀྱང་རང་ཉམས་ལ་སྦྱར་ཏེ་སྒོམ་མ་མྱོང་བར་དོན་མེད་སྟོང་འདང་གི་ཟོལ་གཏམ་ཁྱི་མཆོང་ཝ་འཆོང་གི་རྗེས་སུ་འབྲངས་ཏེ་མཐོ་སྙབ་བྱས་པའི་སྐྱོན་མཚང་སྟེ་ལེ་ལན་གསུམ་པ་དེ་ལ་ཐུག དེང་སང་གི་སེར་སྐྱ་ཕལ་ཆེར་ཞིག་ལ་ངེས་འབྱུང་དང་དད་པ་བྱམས་སྙིང་རྗེ་བྱང་ཆུབ་ཀྱི་སེམས་སྒོམ་བྱས་ན་རྣ་བ་ལ་ཡང་ཡེ་མི་སྙན། ཞེ་ལ་ཡང་ཅུང་མི་འབབས། འཆི་ཁར་ཕན་པའི་གདམས་ངག་གི་ཟུར་ཙམ་དུ་ཡང་མི་འཛིན་ཅིང༌། དེ་ལས་གཞན་པའི་ལྷ་མེད་འདྲེ་མེད་དང༌། དགེ་མེད་སྡིག་མེད་སོགས་ཀྱི་གཤིས་ཀྱི་མཐོ་སྐད་སྦིར་རེ་བ་ཞིག་བྱས་ན། རྣ་བ་ལའང་དེ་སྙན་བློ་ལའང་དེ་འཐད། ལས་རྒྱུ་འབྲས་གང་ལའང་མི་ལྟོས་པར་སངས་རྒྱས་ཀྱི་སར་སླེབ་པའམ་ད་ལྟ་རྒྱུད་ལ་ཉམས་ལེན་སྣ་ཁ་གཅིག་ཀྱང་མེད་པར་འཆི་ཁའམ་བར་དོར་དག་པའི་ཞིང་ཁམས་སུ་རྡོ་འཕང་བ་འདྲ་བ་ཞིག་བྱེད་རྒྱུ་ཡོད་པར་རློམ་འདུག་ཀྱང༌། རྒྱུ་ལ་མ་བརྟེན་པའི་འབྲས་བུ་དེ་བྱེ་མ་བརྩིར་ནས་མར་འདོད་པ་དང་འདྲ་སྟེ་ཅུང་ཟད་དཀའ་འམ་སྙམ། འོན་ཀྱང་གང་ཟག་གི་རྒྱུད་ཚོད་ཅི་ཡིན་མི་ཤེས། ནང་དུ་ལྟ་དགོངས་དང་གདེང་ཚད་དེ་འདྲ་ཡོད་ན་ཅི་ཤེས། ཡོད་ན་ངོ་མཚར་དང་བཀའ་དྲིན་ཆེ། དེ་མིན་ན་ཉམས་ལེན་རྒྱུད་ཚོད་དང་མཐུན་པ་ཞིག་ནི་དགོས་པ་འདྲ། ནང་གི་བདག་འཛིན་ཅུང་ཟད་ཙམ་ཡང་ཁ་མ་བྲི་བར་སངས་རྒྱས་ཐོབ་པའི་ཉེ་ལམ་ཞིག་ངས་ནི་མ་མཐོང༌། གང་ལྟར་ཡང་རྒད་མོ་རང་དད་པ་ཅན་ཡིན་པ་འདྲའམ་སྙམ་ནས་ཕྱོགས་ཙམ་བརྗོད་པ་ཡིན་པས་གཤིས་ངན་དང་གཏུམ་ཚིག་ཏུ་མི་འཛིན་པར་སེམས་ལ་ཆོངས། ངེས་འབྱུང་རྒྱུད་ལ་དྲིལ། ཡེངས་མེད་དགེ་སྦྱོང་ལ་འབུངས། ཉམས་ལེན་རྒྱུད་ལ་སྦྱོར། བླ་མ་དང་དཀོན་མཆོག་ལ་གསོལ་བ་ཐོབ། འཆི་ཁར་མི་འཚེ་བའི་ཐབས་ཞིག་ཚགས་སུ་ཚུད་པར་མཛོད། དགེ་སྦྱོང་འཕེལ་བའི་སྐྱབས་སྨོན་གང་ཤེས་དེང་ནས་བྱེད་བཞགདེ་ཚོ་གདམས་ངག་རེ་ནི་ཡིན་རྩིས་ཡིན་པས་སེམས་ལ་ཆོངས་མཛོད་ཅིག མངྒལཾ།
༄༅། །ན་མོ་གུ་རུ། ཨ་ནུ་{ནི}ཟུང་གི་ཡིད་ལ་འཇོག་རྒྱུར། འཕགས་མཆོག་ཕྱག་ན་པདྨོའི་རོལ་གར་འགྲོ་ཕན་གྱི་ཕྲིན་ལས་མཁའ་དང་མཉམ་པའི་མཆོག་གི་སྤྲུལ་པའི་སྐུ་ཆེན་པོ་དེ་ཉིད་ཀྱི་ཞལ་ལུང་གི་གདམས་པ་ཟབ་མོ་ཆུད་ཟོས་སུ་མ་སོང་བར་རང་རྒྱུད་དུ་སྦྱར་ཅི་ནུས་མཛོད། དུས་རྒྱུན་དུ་འཆི་བ་མི་རྟག་པ་དྲན་པས་ངེས་འབྱུང་གི་བློ་སྣ་སྟུངས། ལས་རྒྱུ་འབྲས་ལ་ཡིད་ཆེས་ཀྱི་དད་པ་བརྟན་པོས་ཅི་བྱེད་དགེ་བའི་ལས་ལ་དྲིལ། སེམས་ཅན་ཐམས་ཅད་ཕ་མར་ཤེས་པའི་བྱམས་སྙིང་རྗེ་བྱང་ཆུབ་ཀྱི་སེམས་དང་མི་འབྲལ་བ་གྱིས། ཉམས་ལེན་གྱི་སྙིང་པོ་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ལ་བློ་སྦྱོངས། སྦྱོར་རྗེས་ཀུན་ཏུ་ཅི་བྱེད་ཐེག་པ་ཆེན་པོའི་ལམ་ལ་བསྒྱུར་མཛོད། ཚེ་འདིའི་སྟོབས་འབྱོར་སྙན་གསུམ་མེད་ཀྱང་བཟོད། ཨ་ནུའི་གཏན་གྱི་དོན་ཆེན་འགྲུབ་པ་ཡིན་པས་སེམས་ལ་ཆོངས། དམ་ཆོས་ཚུལ་བཞིན་འགྲུབ་པའི་སྐྱབས་སྲུང་ནན་དུ་བགྱིད་འཇོག
༄༅། །མ་རྒན་དད་པ་ཅན་གྱི་སེམས་ལ་བཅང་རྒྱུར། ད་རེས་རྟེན་ཁྱད་འཕགས་མི་ལུས་ཐོབ༑ དབང་པོ་ལྔ་ལ་སྐྱོན་མ་ཞུགས། སངས་རྒྱས་ཀྱི་བསྟན་པ་རིན་པོ་ཆེ་དང་མཇལ། ཡང་དག་པའི་བླ་མ་དགེ་བའི་བཤེས་གཉེན་ཀྱིས་རྗེས་སུ་ཟིན་པ་ནི་སྔོན་བསོད་ནམས་བསགས་པའི་འབྲས་བུ་ཡིན། ད་རེས་ཀྱི་རྟེན་ལ་དམ་པའི་ཆོས་མ་འགྲུབ་ན་ཕྱིས་ཡང་ཡང་རྙེད་པར་དཀའ། དེ་ཡང་ཆོས་མྱུར་དུ་མ་སྒྲུབ་ན་ཚེ་ལ་ངེས་པ་མེད་པས་ཐ་ན་དོ་ནུབ་ཙམ་དུའང་མི་འཆི་བའི་གདེང་ནི་མེད། འཆི་བའི་ཚེ་ལས་དཀར་ནག་གཉིས་མ་གཏོགས་རང་གི་རྗེས་སུ་འབྲང་བ་ནི་གང་ཡང་མི་སྲིད། ལས་ནི་ལུས་དང་གྲིབ་མ་བཞིན་དུ་རྗེས་སུ་འབྲངས་ཏེ། མི་དགེ་བའི་ལས་ཀྱིས་ངན་སོང་གསུམ་དུ་འཕངས་ན་སྡུག་བསྔལ་བཟོད་གླགས་མེད། གལ་ཏེ་ཟག་བཅས་ཀྱི་དགེ་བས་མཐོ་རིས་སུ་སྐྱེས་ཀྱང་ཡིད་བརྟན་མི་རུང་སྟེ་སྡུག་བསྔལ་གསུམ་ལས་མ་འདས། དེ་ལྟ་བུའི་སྡུག་བསྔལ་ཅན་གྱི་འཁོར་བ་ལས་སྐྱབས་ནུས་པ་ནི་བླ་མ་དཀོན་མཆོག་གསུམ་མ་གཏོགས་གཞན་གང་ཡང་མེད་པས། དུས་རྒྱུན་དུ་བློ་སྙིང་བྲང་གསུམ་དེ་ལ་གཏོད་ལ་སྐྱབས་འགྲོ་ལ་འབུངས། སེམས་ཅན་ཐམས་ཅད་ཕ་མར་མ་གྱུར་པ་ནི་གཅིག་ཀྱང་མེད། ཕ་མ་བྱས་རེས་ཀྱིས་ད་ལྟའི་རྩ་བའི་ཕ་མ་ཇི་ལྟ་བར། ཕན་ཐོགས་ཚད་བཏགས། གནོད་པ་ལས་སྐྱབས་ནུས་ཚད་ཀྱིས་བསྐྱབས། ཤིན་ཏུ་བྱམས་པས་བསྐྱེད་བསྲིངས་པའི་དྲིན་ཆེན་ཤ་སྟག་སྟེ། འདི་རྣམས་འདོད་པ་བདེ་བ་འདོད་ཀྱང་ལག་ལེན་སྡུག་བསྔལ་གྱི་རྒྱུ་ཁོ་ན་ལ་སྤྱོད་པ་སྙིང་རེ་རྗེ། འདི་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། མྱུར་དུ་སངས་རྒྱས་ཀྱི་གོ་འཕང་ཐོབ་ན་ཇི་མ་རུང༌། དེའི་ཆེད་དུ་བདག་གིས་རྫོགས་པའི་སངས་རྒྱས་ཀྱི་གོ་འཕང་བསྒྲུབ་བར་བྱའོ་སྙམ་པ་སྨོན་པ་དང༌། སངས་རྒྱས་ཐོབ་པར་བྱ་བའི་ཆེད་དུ་རྒྱུ་སྡིག་པ་མི་དགེ་བ་སྤང༌༑ དགེ་བ་ཕུན་སུམ་ཚོགས་པ་སྒྲུབ་པར་བགྱིའོ་སྙམ་དུ་དམ་བཅའ་བ་འཇུག་པ་སེམས་བསྐྱེད་དེ། དེ་གཉིས་དང་མ་བྲལ་བའི་ངང་སྒོ་གསུམ་དགེ་བའི་ལས་ལ་ཅི་ནུས་སུ་འབད་པ་གལ་ཆེ། དེ་ལྟར་སྒྲུབ་པའི་དགེ་བའང་སངས་རྒྱས་སྲས་དང་བཅས་པས་ཇི་ལྟར་བསྔོ་བ་མཛད་པ་དེ་བཞིན་དུ་རང་གཞན་སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པའི་ཕྱིར་ཡོངས་སུ་བསྔོ་བར་བགྱིའོ་སྙམ་དུ་འདུན་པ་བསྒྱུར་ན་ཐམས་ཅད་མཁྱེན་པའི་ཉེ་རྒྱུ་བླ་ན་མེད་པར་འགྱུར་བས་སེམས་ལ་ཞོགརྟག་པར་སྐྱབས་འཇུག་དང་སྨོན་ལམ་ཡང་དག་པས་མཚམས་སྦྱོར་བྱེད་འཇོག
༄༅། །ལགས། གསུང་བྲིས་གནང་འབྱོར་དོན། ཕྲན་ངན་ལ་ཆུང་ནས་ཆོས་ལ་མོས་པ་ཙམ་ཡོད་ཀྱང༌། སྔོན་གྱི་བསགས་རྒྱབ་དམན་པ་དང༌། འཕྲལ་དུ་དགོན་ཧྲུལ་གྱི་མགོ་སྡུད་ཀྱི་གཡེང་ནས། རང་ཐག་རང་གིས་མ་ཆོད་སྣ་ཐག་གཞན་ལ་ཤོར་རྐྱེན་གྱིས་ཐོས་བསམ་སྒོམ་པའི་བྱ་བ་གང་ཡང་གནད་དུ་མ་འབྱོར་བར་ལང་ཚོའི་ཉིན་བྱེད་རྒ་བའི་ནུབ་རིར་གཞོལ་བས་འགྱོད་པའི་མེས་གདུང་བ་ཙམ་ལས་ཡོན་ཏན་གྱི་རྣམ་པ་ཏིལ་ཙམ་མ་མཆིས་ཤིང༌། ད་དུང་ཡང་དེ་མུར་ལྟ་བུ་ལས་འདོད་ཐོག་ཏུ་ཁེལ་བ་ཞིག་ཡོད་དཀའ་འདུག་པས་ཕྱིན་ཆད་འདི་བྱ་འདི་བྱེད་ཀྱི་དཀྲིགས་ཀ་གང་ཡང་མེད་ཅིང༌། ད་ལྟའི་མཚམས་ཀྱི་གཟུགས་བརྙན་འདི་ཡང་མཐར་ཕྱིན་མིན་དང་དབང་ལུང་སོགས་དེ་འདྲའི་རིགས་ཅི་འགྱུར་མེད་པས་ཞུ་ཚོད་ག་ལ་ཐེང༌། གཞན་གསུང་དོན་འདི་རྣམས་ཀྱང་ཕྲན་བུ་མི་ཚེ་དཀོར་ལ་འཁྱམས་པས་ཐོས་བསམ་སོགས་གང་ཡང་མ་གྲུབ། བར་སྐབས་འཕྲལ་གྱི་རྐྱེན་སེལ་ཙམ་ལ་རེ་བའི་བསྙེན་སྒྲུབ་ཀྱི་གཟུགས་བརྙན་རེ་བགྱིས་ཀྱང་དོན་མེད་ཆགས་སྡང་གི་རྣམ་རྟོག་ལུ་གུ་རྒྱུད་ཀྱི་བྲེལ་བ་ལས་སེམས་གནས་ཕྲ་མོ་ཙམ་གྱི་ཉམས་མྱོང་ཡང་མ་སྐྱེས་པས་ཞུ་རྔཽ་ག་ལ་ཐོགས་ཀྱང༌། རང་བཞིན་འོལ་ཚོད་ལ། རྫོགས་ཆེན་གྱི་གཞི་དབྱིངས་ལུང་མ་བསྟན་པ་དང་ཐེག་པ་སྤྱི་སྐད་དུ་དྲི་བཅས་བདེ་གཤེགས་སྙིང་པོ་གཉིས་ཕྱོགས་མཚུངས་ཤིང༌། དེ་ལས་གཞི་སྣང་ཤར་བའི་ཚེ་གྲོལ་འཁྲུལ་བྱེད་ཚུལ་ཡང༌། སྔགས་གཞུང་སྤྱི་ལས་སྣང་གསུམ་མཐའི་འོད་གསལ་ཤར་ཚེ་ངོ་ཤེས་པ་རྣམས་གྲོལ་བ་དང༌། མ་ཤེས་པ་རྣམས་འཁྲུལ་ཚུལ་གསུངས་པ་དང་དོན་གཅིག་སྟེ་དཔེར་ན་འཆི་བའི་འོད་གསལ་བཞིན༑ དེར་མ་ཟད་རྨི་ལམ་གྱི་སྐབས་སུའང་འདྲ་སྟེ། འདིའི་སྐབས་སུ་འོད་གསལ་ཟིན་པ་རྣམས་ལ་རྨི་ལམ་གྱི་འཁྲུལ་པ་མེད་པར་འོད་གསལ་ལ་འབྱམས་པར་གསུངས་ཤིང༌། དེ་འདྲའི་ཉམས་མྱོང་མེད་པ་ལ་ཤར་ཡང་ཕན་ཐོགས་རྡུལ་ཙམ་མེད་པར་འཁྲུལ་སྣང་མུ་མེད་དུ་འཕྱན་པ་ནི་རང་རེ་རྣམས་ཀྱིས་མྱོང་བ་འདི་ལགས། རྫོགས་ཆེན་གྱི་སྐབས་སེམས་ཅན་གསར་སྐྱེ་ཟེར་ཡང་དོན་ལ་གསར་སྐྱེ་མ་ཡིན་ཏེ་ཆོས་ཉིད་རང་གི་ངོ་བོ་ལ་གྲོལ་འཁྲུལ་གཉིས་ཀ་མ་གྲུབ་པའི་གནད་ཀྱིས་སོ། །ཆོས་སྤྱི་སྐད་དུ་མ་རིག་པའི་རྐྱེན་གྱིས་འདུ་བྱེད་སོགས་རྟེན་འབྲེལ་བཅུ་གཉིས་ཀྱི་ཐོག་མ་མ་རིག་པར་གསུངས་པ་ཙམ་ལས་ཞིབ་པར་མ་བསྟན་པ་ཐེག་པའི་རྒྱལ་པོ་འདིར་གསལ་བར་བསྟན་པས་ན་ཐེག་པའི་རྩེ་མོར་གྲུབ་པ་ལགས། རྫོགས་ཆེན་ནས་གྲོལ་གཞི་དང་གྲོལ་སའི་ཀ་དག་གི་ཁྱད་པར་གསུངས་པ། གཞན་དུ་རང་བཞིན་རྣམ་དག་དང་གློ་བུར་བྲལ་དག་གི་མྱང་འདས་ཀྱི་ཁྱད་པར་གསུངས་པ་དོན་གཅིགའཁོར་བའི་མཐའ་མེད་པར་གསུངས་པ་སྤྱི་མཚན་ལ་དགོངས་པ་འདྲ་སྟེ། དགོས་བཙན་དུ་ནི་དབུ་མའི་གཞུང་ལས་ཀྱང་རིགས་ཆད་ཞལ་གྱིས་མི་བཞེས་པ་འདྲའོ། །གཞུང་ཆེན་རིགས་ཀྱི་བཤད་པ་སོགས་མ་ཐོབ་ཅིང་རྒྱུས་ཆ་ཆུང་བས་ཞིབ་པར་མ་འཚལ་ཡང་སྤྱིར་གཞི་ལས་གཞིར་སྣང་ཤར་ཚེ་རང་ངོ་མ་རིག་པའི་དབང་གིས་ཕྲ་བའི་རླུང་སེམས་ཀྱི་ཆ་ལས་རིམ་པར་འཕེལ་ཏེ་ཇེ་རགས་སུ་འགྱུར་བ་ནི་ངེས་དོན་གྱི་རྒྱུད་སྡེ་ཟབ་མོ་རྣམས་ལས་གསུངས་པ་ལྟར་ཞིབ་པར་རྫོགས་ཆེན་ནས་བསྟན་པ་ལ་ཐེ་ཚོམ་ཅི་ཡོད། དེའི་ཕྱིར་ད་ལྟ་བླ་མེད་ཀྱི་རྒྱུད་སྡེ་ཐམས་ཅད་ནས་ཕྲ་ཐིག་སོགས་རྫོགས་རིམ་ཐམས་ཅད་ཀྱི་གཏུགས་ས་གཉུག་སེམས་འོད་གསལ་གྱི་དོན་གཏན་ལ་ཕབ་ནས་རྩོལ་བཅས་དང་རྩོལ་མེད་ཀྱི་ལམ་གོམས་པར་བྱེད་པ་སྟེ༑ དེ་རྣམས་ཀྱི་གནད་མཐར་ཐུག་དུས་འཁོར་སྦྱོར་དྲུག་དང་རྫོགས་ཆེན་སྣང་བཞི་སོགས་ཀྱིས་གཏན་ལ་ཕབ་པ་དེ་ལགས། དེ་ཡང་གཞུང་སྤྱིར་མ་དག་དག་པ་སོགས་གསུམ་གྱི་གནས་སྐབས་ལ་སེམས་ཅན་བྱང་སེམས་སངས་རྒྱས་གསུམ་དུ་བཏགས་པ་བཞིན། འདིར་ཡང་ཡེ་རླུང་བག་ལ་ཞ་ནས་མ་དག་ལས་རླུང་འཁྲུལ་སེམས་ཀྱི་བྱེད་པ་འབའ་ཞིག་སྟོབས་སུ་གྱུར་པའི་སྐབས་འདིར་གཞི་སེམས་ཅན་དང༌། གནས་ལུགས་གཏན་ལ་ཕབ་ནས་ཉམས་སུ་བླངས་པས། ལས་རླུང་དང་ཡེ་ཤེས་རླུང་གི་བྱེད་པ་འདྲེ་ཞིང་དེ་ཡང་ཡེ་རླུང་སྟོབས་ཆེར་གྱུར་པའི་སྐབས་ལམ་གྱི་ཡེ་ཤེས་དང་མཐར་ལས་རླུང་སེམས་དང་བཅས་པའི་འགྱུ་ཆ་ཕྲ་མོའང་འགག་སྟེ་ཡེ་རླུང་འབའ་ཞིག་པ་མངོན་ཏུ་གྱུར་པའི་སྐབས་སུ་མཐར་འབྲས་སངས་རྒྱས་ཡིན་པས་དོན་གྱི་གནད་གཅིག་པར་ཤེས་པར་བྱའོ། །སྣང་བ་གདོང་འདེད་སོགས་གང་ཤར་གྱི་སྣང་བ་ཐམས་ཅད་ཡེ་སྟོང་ཀ་དག་གི་དབྱིངས་སུ་འཁྲུལ་པ་བ་དེད་ཀྱིས་རྫུན་ཕུག་དབྱིངས་སུ་བརྡིབས་{གཏིབ}ནས་ཀ་དག་ཕྱམས་བརྡལ་ཆེན་པོའི་གཤིས་ལུགས་ལ་དགག་སྒྲུབ་ཀྱི་མཚན་མ་དབྱིངས་སུ་དག་པར་བྱས་ནས་དེའི་ངང་ལ་བསལ་བཞག་མེད་པར་སྐྱོང་བར་ཐམས་ཅད་འདུ་བ་འདྲ་ཞིང༌། མཁྱེན་བརྩེ་ཡེ་ཤེས་རྡོ་རྗེའི་རྣམ་ཐར་གྱི་དཔེ་མེད་ཅིང་མཇལ་མ་མྱོང་ཡང་དེ་དང་འདྲའམ་སྙམ། ཟང་ཀ་མ་ཞེས་པ་ད་ལྟའི་འཁྲུལ་རྟོག་ཉོན་མོངས་ཅན་ཟང་མ་འདི་ལ་མི་གོ་བར། སེམས་ཀྱི་ཆོས་ཉིད་དམ་རིག་པའི་གཤིས་ལུགས་ཡེ་གྲོལ་བསལ་བཞག་དང་བྲལ་བའི་དངོས་པོའི་གནས་ཚུལ་མ་བཅོས་ཟང་ཀ་མ་ཉིད་ལ་གོ་བར་བྱ། ངོ་སྤྲོད་ཀྱི་སྐབས་སུ་གསལ་ལེ་ཧྲིག་གེ། རྗེན་ནེ་སོགས་གསུངས་པ་དམིགས་གཏད་ཅན་གྱི་གསལ་གསལ་ཧྲིག་ཧྲིག་མིག་གིས་བལྟ་རྒྱུ་དང་ལག་པས་གཟུང་རྒྱུ་ཡོད་པ་འདྲ་ཞིག་ལ་གོ་བར་མི་བྱ་སྟེ། སྤྱིར་ཆོས་ཉིད་དམ་དངོས་པོའི་གནས་ཚུལ་མཐར་ཐུག་པ་ནི་སྨྲ་བསམ་བརྗོད་མེད་ཀྱི་ཡེ་ཤེས་ཡིན་པས་ཚིག་དང་ཡི་གེར་མི་གནས་ཏེ། འཇམ་དཔལ་གྱིས་དྲིས་པ་ན། རྒྱལ་བའི་སྲས་པོ་ལོ་ཙཱ་ལིས་ཀྱང་ཅང་མི་གསུང་བར་བཞུགས་པས་ལན་བསྟན་པ་ལྟ་བུའོ། །དེའི་ཕྱིར་སྤྲོས་བྲལ་དང་བརྗོད་མེད་དང་བསམ་འདས་དང་ཡིད་ལ་མི་བྱེད་དང་བློ་འདས་སོགས་ཀྱིས་བསྟན་པ་སྟེ། མདོ་ལས་ཀྱང་མ་མཐོང་བ་ཉིད་མཐོང་བའི་མཆོག་ཏུ་གསུངས་པ་བཞིན་དུ་བླ་མས་བརྡ་སྤྲད་དུས་དེ་ལྟ་བུའི་ཚུལ་གྱིས་མ་བསྟན་ན་གོ་བར་མི་འགྱུར་བས་ན༑ ད་ལྟའི་དུས་ཀྱི་རིག་པའམ་སེམས་ཉིད་དམ་ཐ་མལ་གྱི་ཤེས་པ་སོགས་བརྗོད་ཀྱང་དེ་ཉིད་བརྗོད་པའི་གཞི། ད་ལྟའི་ཤེས་པ་སྐད་ཅིག་མའི་ངོ་བོ་ལ་བལྟས་ཚེ་འདས་པ་འགགས། མ་འོངས་པ་མ་སྐྱེས། ད་ལྟ་བ་ལ་བློས་མ་བཅོས་ཏེ་བཟང་རྟོག་ལྟ་སྒོམ་ཞེན་པའི་སྒྲོག་གིས་མ་བཅིངས། ངན་རྟོག་དུག་ལྔ་དུག་གསུམ་གྱི་འཛིན་པས་མ་བསླད། བར་དུ་ལུང་མ་བསྟན་གྱིས་མགོ་སྐོར་དུ་མ་སོང་བའི་གསལ་སྟོང་རྗེན་པའི་གནས་ལུགས་འདི་ཀ་ལ་བརྡ་མཛད་པར་གོ ཀུན་མཁྱེན་ཆེན་པོས། ཤག་མ་ཤིགབན་མ་བུན། ཆལ་མ་ཆོལ་སོགས་གསུངས་པ་ཆོས་ཉིད་ཟད་པའི་སྣང་བ་འཆར་དུ་ཉེ་བས། ད་ལྟའི་ཐ་མལ་གྱི་འཁྲུལ་སྣང་དང་འཁྲུལ་འཛིན་རང་རེ་རྣམས་ལ་ཡོད་པའི་བདེན་བདེན་གྲུབ་གྲུབ་བཅད་བཅད་དཀྲིགས་དཀྲིགས་པོ་འདི་དབྱིངས་སུ་དག་ནས་དངོས་པོའི་གནས་ཚུལ་དང་མཐུན་པའི་ཉམས་ཀྱི་སྣང་བ་མུ་མེད་དུ་ཤར་བ་སྟེ། ད་ལྟ་རང་རེ་རྣམས་ལ་ཡེ་གསང་ཐབས་ཀྱིས་ཆོད་པས་འདི་ཞེས་མཚོན་མི་ནུས་པ་འདྲའོ། །ལྷུན་འབྱམས་ཕྱལ་བ་རྒྱ་ཡན་སོགས་ཀྱང༌། མ་བཅོས་ལྷུན་གྱིས་གྲུབ་པའི་གཤིས་ལུགས་ལ་རིག་པའི་ཡེ་ཤེས་འབྱམས་སུ་ཀླས་པ་དང༌། མཉམ་ཉིད་བྱང་ཆུབ་སེམས་ཀྱི་ཀློང་དུ་གཉིས་ཆོས་མཚན་མའི་ཆོས་ཀུན་རང་སར་གྲོལ་བས་མཉམ་ཉིད་ཕྱོགས་ལྷུང་དང་བྲལ་བར་ཕྱལ་ཡས་སུ་སོང་བ་དང༌། གང་ཤར་སྤང་བླང་བྲལ་བའི་གཤིས་ལུགས་སུ་རིག་པ་འཛིན་མེད་རྒྱ་གྲོལ་དུ་སོང་བའི་གཏད་མེད་རྒྱ་ཡན་ཆེན་པོ་སྟེ། འདི་རིགས་དོན་ལ་ཁྱད་པར་མེད་ཀྱང༌། ལས་དང་པོ་པ་ཚིག་ཙམ་ལ་འཆེལ་བ་ཁ་ཅིགཉམས་མྱོང་བློ་ཐག་ཆོད་པ་ནང་ནས་ནི་མ་སྐྱེས། ངོ་སྤྲོད་ཚུལ་བཞིན་བྱེད་པའི་བླ་མ་དང་མཆེད་གྲོགས་བཟང་པོ་མེད་པའམ་ཡོད་ཀྱང་གདམས་ངག་ལ་ཡིད་མ་ཆེས་ཤིང་བློ་མ་ཁེལ་བས། ཞི་གནས་དང་ལྷག་མཐོང་སེམས་དང་སེམས་ཉིད་སེམས་དང་རིག་པ་ཀུན་གཞི་དང་ཆོས་སྐུ་སོགས་མང་པོ་ཞིག་གིས་མགོ་འཁོར་ནས་རེ་དོགས་དང་སྤང་བླང་དགག་སྒྲུབ་མང་པོའི་ཁུར་གྱིས་ངལ་དུབ་དང་སྡུག་ཡུས་སངས་དུས་མེད་པའི་ངང་དུ་ཚེའི་མཐའ་གཏུགས་པ་མང་ཞིག་སྣང་བས། དེ་དག་གིས་རྩབ་རྩུབ་ཀྱི་བློ་སྣ་མང་པོ་དེ་བོར་ནས། གཙོ་བོར་བླ་མའི་མོས་གུས་དང༌། ཚོགས་བསགས་སྒྲིབ་སྦྱང༌། སེམས་ཉིད་མ་བཅོས་པའི་གཤིས་ལུགས་ལ་རེ་དོགས་ཀྱི་འཛིན་པས་མ་བསླད་པར་རང་བབས་སུ་སྐྱོང་བ་འདི་ཁོ་ན་དོན་ཆེ་བར་སྣང་བ་ནི་བབས་འཕྲོས་ཏེ། ཉིད་ཐུགས་རྒྱུ་བཟང་པོ་འདྲ་ཞིག་ཡོད་ཚོད་ཀྱི་རང་གི་དྲན་ཚུལ་སྦ་སྲི་མེད་པར་དྲང་པོར་ཞུས་པ་ཡིན་ཀྱང༌། རང་ཉིད་ཐོས་པ་ཆུང་བ་དང་ཉམས་མྱོང་ཞན་པའི་རྒྱུས་ཡིད་རྟོན་འཆའ་རུང་མ་མཆིས་ཤིང་ནོངས་པར་གྱུར་ན་བཟོད་པར་མཛོད་ཅིག
༄༅། །ཀུན་མཁྱེན་ཆེན་པོས། སྣང་བ་སེམས་ཡིན། སྣང་ཡུལ་སེམས་མིན་གསུངས་པ། ཐ་སྙད་ཀྱི་དབང་དུ་བྱས་ན། གཟུགས་མཐོང༌། སྒྲ་ཐོས་སོགས་ཐ་སྙད་ཀྱི་རྣམ་གཞག་འདི་ཐམས་ཅད་རང་སེམས་ལ་སྣང་བའི་དབང་གིས་ཡིན་ལ། རང་སེམས་ལ་མ་སྣང་ན་ནི་གཟུགས་སྒྲ་སོགས་ཡུལ་ཡོད་པར་གང་གིས་ཀྱང་འཇོག་མི་ཤེས་པས་རང་སེམས་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་སྣང་བ་སེམས་སུ་གྲུབ་ལ། སྣང་ཡུལ་རི་ལ་སོགས་པ་གང་ཡིན་དེ་སེམས་སུ་མི་འགྲུབ་སྟེ། གོ་ས་ཐ་དད་པ་དང༌། བེམ་ཤེས་ཀྱི་ཁྱད་པར་དང༌། རྗེས་སུ་འགྲོ་ལྡོག་བྱེད་མི་བྱེད་སོགས་ཀྱི་ཁྱད་པར་ཤིན་ཏུ་ཆེ། དོན་དམ་པར་གཉིས་ཀ་འཁྲུལ་སྣང་སྐྲ་ཤད་འཛག་པ་ལྟ་བུ་སྟེ་མེད་སྣང་སྟོང་གཟུགས་དོན་ལ་ཡོད་མ་མྱོང་བའི་ཕྱིར་འཁྲུལ་སྣང་འཁྲུལ་འཛིན་གྱི་ཤེས་པ་ཐམས་ཅད་སྟོང་ཉིད་ལས་མ་འདས་པས་གཉིས་ཀ་བདེན་རྫུན་གྱི་དབྱེ་གཞི་ཟད་པའི་དབྱེར་མེད་ཡིན། སེམས་ཙམ་རྣམ་རྫུན་པའི་གཉིས་སྟོང་གི་ཤེས་པ་རང་རིག་རང་གསལ་དང༌། ཐེག་མཆོག་དབུ་མ་ཆེན་པོའམ་རྫོགས་ཆེན་ནས་བཤད་པའི་སོ་སོ་རང་རིག་གམ་རང་བཞིན་འོད་གསལ་གཉིས་ཀྱི་ཁྱད་པར། སེམས་ཙམ་པས་ཇི་ལྟར་གཉིད་ཀྱི་སྐབས་སུ་རྟ་གླང་དང་དེར་འཛིན་ཀྱི་ཤེས་པ་གཉིས་ཀ་བློ་འཁྲུལ་བ་ཡིན་པས་དོན་ལ་མ་གྲུབ་པས་བློ་གཉིས་སྟོང་ཡིན་ཡང༌། སྟོང་གཞི་ད་ལྟའི་སེམས་གསལ་རིག་བེམ་པོ་ལས་ལྡོག་ཙམ་གྱི་རང་ཤེས་རང་གསལ་ཙམ་འདི་སྟོང་གཞིར་བཞག་པས་ཀུན་རྫོབ་རྣམ་ཤེས་ལས་བརྒལ་མི་ནུས་ཤིང་གྲུབ་མཐའི་ཞེ་འདོད་མ་ཟད་པ་ཡིན་ལ། ངེས་དོན་མཐར་ཐུག་རྫོགས་ཆེན་སོགས་སུ་རྣམ་ཤེས་ཚོགས་བརྒྱད་ཀྱིས་བསྡུས་པའི་འཁྲུལ་སྣང་འཁྲུལ་འཛིན་འཁྲུལ་གཞི་དང་བཅས་པ་དོན་ལ་ཡོད་མ་མྱོང་བའི་ཀ་དག་ཕྱམ་བརྡལ་ཆེན་པོ་ཉིད་གཏན་ལ་ཕབ་སྟེ། ཀ་དག་དེའི་རང་འོད་དམ་རང་གདངས་ལྷུན་གྲུབ་ཡེ་ཤེས་ཀྱི་སྣང་བ་མཁའ་ཡི་མུ་མཉམ་ཡང༌། དེ་དག་འདུས་བྱས་བློས་སྤྲུལ་ཀྱི་གཡོ་བ་སྤུ་ཙམ་མེད་པར་ཡེ་ནས་གནས་པའི་ཆོས་ཉིད་ཀྱི་བབས་དོན་དམ་འདུས་མ་བྱས་ཆེན་དུ་གཏན་ལ་ཕབ་སྟེ། དེའི་ངོར་དག་མ་དག་འཁོར་འདས་སོགས་གཉིས་ཆོས་ཀྱི་སྤྲོས་པ་མཐའ་དག་དབྱིངས་སུ་ཞི་བའི་ཡེ་ཤེས་ཆེན་པོའི་རོལ་པ་འབའ་ཞིག་པ་རིན་པོ་ཆེ་གསེར་གླིང་དུ་ཕྱིན་པ་ལྟ་བུ་སྟེ། དོན་ལ་དག་མཉམ་བདེན་པ་དབྱེར་མེད་དོ། །རང་བཞིན་འོད་གསལ་དང་སྟོང་ཉིད་སྤྲོས་བྲལ་སོགས་མི་འགལ་བའི་གནད་ནི། ད་ལྟ་འཁྲུལ་པ་སེམས་ཅན་གྱི་སྐབས་སུའང་ཐོག་མེད་ནས་སེམས་ལ་བག་ཆགས་བཞག་པའི་གནས་དོན་ལུས་ཀྱི་སྣང་བ་མུ་མེད་པར་ཤར་བ་འདི་ཡང༌༑ དཔེར་ན་གཉིད་ཀྱི་སྐབས་སུ་འཁྲུལ་སྣང་རྨི་ལམ་གྱི་རྟ་གླང་མེ་ཆུ་སོགས་དང༌། དེར་འཛིན་གྱི་ཤེས་པ་དང༌། རང་ལུས་སོགས་ཡོད་པར་སྣང་བ་དང་དོན་གཅིག་པས། འཁྲུལ་སྣང་དེ་ཐམས་ཅད་སྔོན་མེད་ཕྱིས་མེད་པར་དེར་མེད་བཞིན་སྣང་ཡང་སྣང་དུས་ནའང་རང་བཞིན་གྱིས་གྲུབ་པ་ཡོད་མ་མྱོང་ལ། མེད་བཞིན་འཁྲུལ་ངོར་དེ་ལྟར་སྣང་བའང་མི་འགལ་ཞིང༌༑ རྨི་ལམ་སྣང་ཙམ་པོ་དང༌། དེ་དུས་ཡོད་མ་མྱོང་བ་གཉིས་ཀ་དབྱེ་གཞི་སོ་སོ་མ་གྲུབ་པའི་སྣང་སྟོང་ཟུང་འཇུག་གམ་སྤྲོས་བྲལ་མཉམ་པ་ཆེན་པོ་དེ་ཤེས་དགོས། དེ་ལྟར་མ་ཤེས་ན༑ མཐར་ཐུག་སངས་རྒྱས་ཀྱི་སའི་སྒྲིབ་བྲལ་གྱི་སེམས་ཆེན་པོའམ་ཡེ་ཤེས་རང་འོད་གསལ་བའང་སྣང་སྟོང་ཐ་དད་དུ་དབྱེ་གཞི་ཟད་པའི་དབྱེར་མེད་སྤྲོས་བྲལ་ཆེན་པོ་དེ་འགྲུབ་ཐབས་མེད༑ དཔེར་ན་ད་ལྟའི་འཁྲུལ་སེམས་རྣམ་ཤེས་འདིས་ཀྱང་ཐ་སྙད་ཀྱི་ཤེས་བརྗོད་འཇུག་གསུམ་ཐམས་ཅད་ཀྱི་རྟེན་བྱེད་ཀྱང༌། རང་གི་ངོ་བོ་སྟོང་ཉིད་ལས་བདེན་གྲུབ་ཡིན་མི་དགོས་པ་བཞིན་དུ། སངས་རྒྱས་ཀྱི་སའི་ཡེ་ཤེས་རྣམ་པ་ཐམས་ཅད་མཁྱེན་པས་ཀྱང༌། གནས་དང་གནས་མིན་སོགས་ཀྱིས་མཚོན་སྟོབས་སོགས་མཁྱེན་པའི་ཡོན་ཏན་བསམ་མི་ཁྱབ་ཀྱང་དེ་ཐམས་ཅད་བདེན་གྲུབ་ཡིན་མི་དགོས་ཏེ་ཇི་ལྟ་བའི་གཤིས་ལུགས་ལས་མ་གཡོས་ཤིང༌༑ མ་གཡོས་བཞིན་དུ་ཇི་སྙེད་པའི་མཁྱེན་པ་འཆར་ཤེས་པ་ནི་བདེན་གཉིས་མཐར་ཐུག་གཟིགས་པའི་ཡུལ་ཅན་ཀྱི་མཁྱེན་པའི་ཡེ་ཤེས་ཡིན་པས་སོ། །དེ་བཞིན་ཡེ་ཤེས་ཆེན་པོའི་རང་རྩལ་སྐུ་དང་ཞིང་ཁམས་སོགས་ཀྱང་རྨི་ལམ་གྱི་གནས་ལུས་སེམས་ལས་གཞན་དུ་མ་གྲུབ་ཅིང༌། དེ་ཡང་རང་བཞིན་མེད་པ་ལས་མ་འདས་བཞིན། སངས་རྒྱས་ཀྱི་ཡེ་ཤེས་ཆེན་པོའི་རང་སྣང་ཙམ་ལས་ཐ་དད་དུ་གྲུབ་པ་མེད་ལ། དེ་ཡང་ཆོས་ཀྱི་དབྱིངས་དང་ཐ་དད་མེད་པའི་དབང་གིས་སྤྲོས་བྲལ་མཉམ་ཉིད་ལས་མི་འདའ་འོ། །དེས་ན་ད་ལྟའི་སེམས་གསལ་རིག་སྐད་ཅིག་མ་འདིས་གྲོལ་འཁྲུལ་བཅིང་འགྲོལ་སོགས་ཐམས་ཅད་བྱེད་པ་བཞིན་དུ་འདི་ཉིད་སྒྲིབ་པ་ཐམས་ཅད་དང་བྲལ་བའི་གནས་གྱུར་ཐོབ་པའི་ཚེ་སངས་རྒྱས་ཀྱི་སྐུ་དང་ཡེ་ཤེས་མཛད་པ་ཕྲིན་ལས་མཁྱེན་བརྩེ་ནུས་གསུམ་སོགས་ཐམས་ཅད་བྱེད་ཀྱང་དེ་ཐམས་ཅད་ཆོས་ཀྱི་དབྱིངས་དང་ཡེ་ནས་ཐ་དད་མེད་པས་ཟུང་འཇུག་ཡིན། སྤྲོས་བྲལ་ཡིན༑ འོད་གསལ་ཡིན། ཟུང་འཇུག་ཅེས་པའང་སྐུད་པ་དཀར་ནག་སྒྲིལ་བའམ། གསར་དུ་འོ་ཆུ་བསྲེས་པ་ལྟ་བུ་མིན། ཡེ་ནས་སྣང་སྟོང་ཟུང་འཇུག་ཡིན། སྤྲོས་བྲལ་ཟེར་ཡང་ཡོད་མེད་གང་རུང་ཕྱོགས་རེ་བ་ལ་སྤྲོས་བྲལ་ཡོད་མི་སྲིད། སྤྲོས་བྲལ་བློས་དམིགས་པ་ཙམ་མིན་ཆོས་ཐམས་ཅད་གདོད་ནས་སྤྲོས་བྲལ་གཉིས་སྣང་མེད་པ་ལ་ཟེར། འོད་གསལ་ཟེར་བའང༌༑ སྟོང་པ་ལས་ཐ་དད་པའི་གསལ་གསལ་ཧྲིག་ཧྲིག་ཅིག་ཡོད་མི་དགོས། འོད་གསལ་གྱི་ངོ་བོ་སྟོང་ཉིད་ཡིན། སྟོང་ཉིད་ཟེར་ཡང་མེད་དགག་ཕྱང་ཆད་རི་རྭ་ལྟ་བུ་མ་ཡིན་མཁྱེན་ཆ་རང་འོད་གསལ་བ་ཡིན། དེ་གཉིས་གསར་དུ་ལྟོ་སྦྱར་བ་མིན། ཡེ་ནས་གསལ་སྟོང་ཟུང་འཇུག་སྤྲོས་བྲལ་ཡིན་ལགས། འདི་ཐུགས་ལ་ཞོག དགེའོ།།
༄༅། །བློ་ཡུལ་ལམ་སྣང་ཡུལ་སྒྱུ་མའམ་སྐྲ་ཤད་ལྟ་བུ་དེ་རང་གི་ངོ་བོས་གྲུབ་པ་མེད་པ་ནི་གཟུགས་སྟོང་པའོ། །ཡུལ་གྱི་སྣང་བ་བློ་ལ་ཤར་བའམ་རང་གི་སེམས་ཀྱི་སྣང་ཆ་དེ་ངོ་བོ་སྟོང་བཞིན་པར་མ་འགགས་པར་སྣང་བ་ནི་སྟོང་པ་ཉིད་གཟུགས་སོ། །རང་གི་བློ་ངོར་གཟུགས་ཀྱི་རྣམ་པར་ཤར་བའི་སྣང་ཆ་དང༌། དེ་གང་ལ་སྣང་བའི་སེམས་ཉིད་ངོ་བོ་ཉིད་ཀྱིས་སྟོང་པ་གཉིས་ཐ་དད་དུ་མ་གྱུར་པ་ནི་གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། །བློས་སྟོང་ཕྱི་རོལ་སྣང་ཡུལ་གྱི་གཟུགས་དང་གཟུགས་དེ་ཉིད་རང་བཞིན་གྱིས་མ་གྲུབ་པའི་སྟོང་པ་ཉིད་གཉིས་སོ་སོ་མ་ཡིན་ཐ་མི་དད་པ་ནི་སྟོང་པ་ཉིད་ལས་ཀྱང་གཟུགས་གཞན་མ་ཡིན་པ་སྟེ། མདོར་ན་སྣང་སྣང་ཡུལ་ཕྱི་ནང་གིས་བསྡུས་པའི་རྟེན་འབྱུང་གི་ཆོས་ཐམས་ཅད་རང་བཞིན་མཉམ་པ་ཉིད་སྤྲོས་བྲལ་བསམ་བརྗོད་ལས་འདས་པར་གཏན་ལ་ཕེབས་པ་ནི་ཡུམ་ཤེས་རབ་ཀྱི་ཕ་རོལ་དུ་ཕྱིན་མའི་དགོངས་པ་ཡང་དག་པའོ། །དགེའོ།།
༄༅། །ལགས། ལས་དང་པོ་པའི་སྐབས་འདིར་ཧ་ཅང་བཅུན་ཆེ་མི་ཉན། བག་ཡངས་ཀྱིས་རིམ་གྱིས་འདྲིས་པར་མཛོད། ཧ་ཅང་གུ་དོག་ཆེ་མི་ཉན། རྣམ་རྟོག་སྔར་བས་མང་བ་འདྲ་མོ་དེ་སྔོན་ཡང་དུས་རྒྱུན་དུ་དེ་ལྟར་ཡོད་ཀྱང་མ་ཤེས་པ་ད་ལྟ་ངོ་ཤེས་ཙམ་རེད། སྐྱོན་ཡོན་གང་ཡང་མིན། དེ་ལ་དགག་སྒྲུབ་བྱེད་མི་ཉན། རྡོར་སེམས་བླ་མའི་རྣལ་འབྱོར་གྱི་རྟེན་སྔར་གྱི་ཡན་ལག་བདུན་པའི་འགོ་ལྟར་གྱིས་ཆོགདེ་ལྟར་སྐྱབས་ཡུལ་ཚང་བ་བློས་མ་ལྕོགས་ན༑ ཀུན་འདུས་ནོར་བུ་ལུགས་སྐྱབས་ཀུན་འདུས་གཟུགས་རང་གི་རྩ་བའི་བླ་མ་ཉིད་རྣམ་པ་རྡོར་སེམས་སུ་བསྒོམ་པས་མཐུས། པད་འབྱུང་སོགས་སུ་བསྒྱུར་བཀོད་མི་དགོས། དོན་ལ་བླ་མའི་ཐུགས་རྣམ་པར་མི་རྟོག་པའི་ཡེ་ཤེས་ཉིད་རྡོ་རྗེ་སེམས་དཔའ་འམ་པདྨ་འབྱུང་གནས་སོགས་རབ་འབྱམས་རྩ་བ་གསུམ་གྱི་ལྷ་གང་ལ་གང་འདུལ་གདུལ་བྱའི་མོས་ངོར་སྣང་བ་ཡིན། ངོ་བོ་ཐ་དད་དུ་གྲུབ་པ་ཅུང་ཟད་མེད། དེས་ན་སྐྱབས་ཡུལ་སོགས་ཀྱི་སྐབས་སུ་མ་ཟད་དངོས་གཞི་རྩ་གསུམ་ཞི་ཁྲོ་རབ་འབྱམས་གང་དང་གང་སྒྲུབ་ཀྱང་ངོ་བོ་རང་གི་རྩ་བའི་བླ་མ་ཉིད་རྣམ་པ་ལྷ་སྔགས་གང་དང་གང་ཡིན་པར་འཕྲུལ་ཤེས་པ་དང༌། དེ་ཡང་རང་གི་སེམས་ལས་ཐ་དད་དུ་མ་གྲུབ་པར་ཤེས་པ་འདི་གལ་ཆེ། གསོལ་འདེབས་འཕྲོར་ཚིག་བདུན་གསོལ་འདེབས་གྲངས་བསགས་པས་འཐུས། ཚོགས་ཞིང་བླ་མ་རྡོ་རྗེ་སེམས་དཔའ་ཨོ་རྒྱན་ཆེན་པོ་དབྱེར་མེད་དུ་མོས་པ་ལས་པད་འབྱུང་དུ་ཞལ་བསྒྱུར་མི་དགོས། དབང་ལེན་མཇུག་བླ་མ་རང་སེམས་དང་བསྲེ་བ་ཞེས་པ་ཆུ་དང་འོ་མ་ལྟ་བུ་ཐ་དད་གཉིས་བསྲེ་རྒྱུ་ཡོད་པའི་དོན་མིན། བླ་མའི་ཐུགས་དང་རང་གི་སེམས་གཉིས་ཆོས་དབྱིངས་གཅིག་གི་རང་བཞིན་ཡིན་པས་གཤིས་མ་གྲུབ་སྟཽང་ཉིད་དུ་རྗེན་ནེ། མདངས་མ་འགགས་མོས་གུས་སུ་ལྷང་ངེ༌། ངོ་བོ་དབྱེར་མེད་མཐའ་གྲོལ་ལམ་མེ། ཟུང་འཇུག་བློ་བྲལ་ཆེན་པོའི་ངང་སྐྱོང་བ་ཡིན༑ དངོས་གཞི་བསྙེན་སྐབས་རང་རྡོར་སེམས་སུ་གསལ་བའི་ཐུགས་ཀར་ཡེ་ཤེས་སེམས་དཔའ་རང་འདྲའི་ཐུགས་ཀར་ཏིང་འཛིན་སེམས་དཔའ་རྡོ་རྗེའི་ལྟེ་བར་ཧཱུྃ་གི་མཐའ་བསྐོར་དུ་སྔགས་ཕྲེང་ཞལ་ནང་བསྟན་གཡས་བསྐོར་དུ་སྦྲུལ་དཀྲིས་པར་ལྟར་བསྒོམ་རྒྱུ་ཡིན་ཡང་ཡང་དོག་སོགས་ཀྱི་གུ་དོག་མི་དགོས། ཐམས་ཅད་སེམས་ཀྱི་ཆོ་འཕྲུལ་ཏེ། དེ་ཙམ་དུ་མ་ཟད་རྡུལ་ཅིག་གི་སྟེང་ན་རྡུལ་སྙེད་ཀྱི་ཞིང་ཁམས་ཡོད་པར་གསུངས་པ་དང༌། རང་རེ་རྣམས་གཉིད་ཀྱི་རྨི་ལམ་དུ་རི་ར་བ་ཁང་ཁྱིམ་རྟ་གླང་སོགས་ཀྱི་སྣང་བ་མུ་མེད་དུ་ཤར་བ་སོགས་ཀྱང་རང་གི་སེམས་རྟོག་བག་ཆགས་ཀྱིས་སྣང་བ་ལས་དངོས་སུ་ཡིན་ན་དེ་དག་རང་གི་མལ་ཆུང་དུ་ཇི་ལྟར་ཤོང༌༑ བསྐྱེད་རིམ་གོམས་པ་རྣམས་ལ་གཞལ་ཡས་ཁང་ཡུངས་འབྲུ་ཙམ་ལ་ལྷ་རི་རབ་ཙམ་དང༌། གཞལ་ཡས་ཁང་སྟོང་གསུམ་ཙམ་ལ་ལྷ་ཡུངས་འབྲུ་ཙམ་བསྒོམས་ཀྱང་ཆེ་ཆུང་དང་ཡང་དོག་མེད་པར་འཆར་བ་ཡིན་ཀྱང༌། ལས་དང་པོ་པར་མ་གོམས་པ་ལ་དེ་ལྟར་ཡང་དོག་ལྟ་བུར་སྣང་ཡང་དེ་འདྲའི་རིགས་ལ་དགག་སྒྲུབ་ཆེན་པོ་བྱེད་མི་ཉན། འོན་ཀྱང་བློ་ལ་འཆར་བདེ་བའི་ཕྱིར་ཡིག་དྲུག་སྒོམ་ཡང་གནད་ཀྱིས་མི་འགལ་སྙམ། སྔགས་བཟླ་ཚེ་སྔགས་འཕྲེང་ཡིག་འབྲུ་མི་འཁོར་བར་དེ་ལས་འོད་ཟེར་སྤྲོ་བསྡུས་ཀྱི་དམིགས་པས་དོན་གཉིས་བྱེད་པར་བསྒོམས་པ་ཡིན། འདི་རེད་འདི་མ་རེད་དང༌། ཤེས་མི་ཤེས་སོགས་ཀྱི་རྣམ་རྟོག་མང་པོའི་ཉེར་ལེན་གཏན་ནས་བྱེད་མི་ཉན། དོན་ལ་བསྒྲུབ་བྱའི་ལྷ་སྐྱོན་ཀུན་ཟད་ཡོན་ཏན་ཀུན་ཚང་དཔལ་རྡོ་རྗེ་སེམས་དཔའ་ཉིད། རྣམ་པར་གདུལ་བྱའི་སྣང་ངོར་རང་གི་བསྒྲུབ་བྱའི་ལྷ་དང་སྔགས་ཀྱི་ངོ་བོར་རྣམ་པར་འཕྲུལ་བ་ཡིན་པས། མཐར་ཐུག་དག་པ་གཉིས་ལྡན་གྱི་དཔལ་རྡོ་རྗེ་སེམས་དཔའ་དང༌། བླ་མའི་ཐུགས་རྣམ་པར་མི་རྟོག་པའི་ཡེ་ཤེས་དང༌། རང་གི་གང་བསྒོམ་པའི་ལྷ་དང་བཟླ་བྱའི་སྔགས་རྣམས་ཐ་དད་དུ་མ་གྲུབ་པར་ངོ་བོ་གཅིག ཆོས་ཉིད་གཅིག རང་བཞིན་གཅིག་པར་ཤེས་པའི་ངེས་ཤེས་དང་མ་བྲལ་བར་དད་མོས་རྩེ་གཅིག་པས་སྒོམ་བཟླས་བྱས་ན་དེའི་ནང་དུ་གནད་ཚང་བ་ལགས། དགེ་སྦྱོར་གང་བྱེད་ཀྱི་སྔོན་དུ་ངེས་འབྱུང་དང་བྱང་སེམས། མཇུག་བསྔོ་བ་སོགས་དམ་པ་གསུམ་གྱིས་ཟིན་པས་ཐེག་ཆེན་གྱི་ལམ་དུ་འགྲོ་བར་མཛོད། ཐུན་མཚམས་རྣམས་སུ། རྡོ་རྗེ་ཕུར་པའི་སྒོམ་བཟླས་དང༌། བར་ཆད་ལམ་སེལ། བསམ་ལྷུན་རྣམས་ཅི་འགྲུབ་གསུང་མཛོད། དམ་ཆོས་སྒྲུབ་པའི་འགལ་རྐྱེན་ཞི་ཞིང་ཚེ་ཆོས་སྒྲུབ་པ་མཐར་ཕྱིན་རང་གཞན་གྱི་དོན་གཉིས་འགྲུབ་པའི་སྐྱབས་འཇུག་གང་ཤེས་རྒྱུན་དུ་ཞུ་བཞགསྒྲུབ་རྟེན་དུ་གུ་རུ་བདེ་བ་ཆེན་པོའི་སྣང་བརྙན་སྐུ་ཚབ་བྱིན་ལྡན་ཕུལ་ཡོད་ཞུ།
༄༅། །བན་ཆུང་ཨུ་ནུས་ཅན་གྱི་གཏམ་ལན་དུ་གདམས་པ། དུས་རྒྱུན་དུ་དྲན་ཤེས་བཞིན་བག་ཡོད་པ་དང་མ་བྲལ་བའི་ངང་ནས། ལྷ་ཆོས་མི་ཆོས་ཀུན་གྱི་རྩ་བ། རྒྱུད་དྲང་ཞིང་གཡོ་སྒྱུ་མེད་པ། བློ་བརྟན་ཅིང་འགྱུར་ལྡོག་ཆུང་བ། ཁ་ཉུང་ཞིང་ཟུངས་ཐུབ་པ། ཡ་རབས་དམ་པ་རྣམས་ཀྱི་བསམ་སྤྱོད་ལ་ཁ་མིག་ཡར་ལྟོས། རང་གཅིག་པུར་འདུག་ན་ལྷས་མི་ཁྲེལ་ཞིང༌༑ ཚོགས་སུ་ཕྱིན་ན་གྲོགས་ཀྱིས་མི་ཁྲེལ་བའི། ཁས་བླངས་ཀྱི་བསྲུང་མཚམས་ཕྲ་རག་ཐམས་ཅད་མིག་གིས་དྭངས་མ་ལྟར་བཙའ་བའི་ངོས། ཡར་བླ་མ་དཀོན་མཆོག་ལ་དད་པ། མར་འཁོར་བ་དང་ངན་སོང་ལ་ངེས་འབྱུང༌། བར་སེམས་ཅན་ཐམས་ཅད་ལ་བྱམས་སྙིང་རྗེ༑ ནམ་འཆི་ཆ་མེད་དྲན་པའི་ལྕག་བསྐུལ། ལས་འབྲས་ལ་ཡིད་ཆེས་ཀྱི་བློ་གཏད་དང་མ་བྲལ་བའི་ངང༌། སྡིག་མི་དགེ་སྤང་ཅི་ཐུབ་དང༌། དགེ་བ་སྒྲུབ་ཅི་ནུས། དེ་ཡང་སྦྱོར་དངོས་རྗེས་གསུམ་དུ་དམ་པ་གསུམ་གྱིས་རྩིས་ཟིན་པར་གྱིས་དང༌། རང་དྲིན་རང་ལ་ཆེ་བ་ལགས་མོད༑ ཁ་ལ་ཉན་ན་དེ་ཙམ་གྱིས་ཀྱང་ཆོགམ་ཉན་ན་དེས་ཉོབ་མང་པོ་ལབ་ཀྱང་ཕན་མེད། ཉན་ན་ཁ་ཏ་ཡིན། མ་ཉན་ན་ཚིག་འཁྱལ་ཡིན། རེ་དོགས་མེད་པར་གྱུར་ཅིགབན་རྒན་ཁ་སྤུ་ཅན་གྱིས་ནད་མལ་ནས་བྲིས།
༄༅། །ཞལ་གདམས་མདོར་བསྡུས་ལ། རང་གི་རྩ་བའི་བླ་མ་རྒྱལ་བ་ཀུན་འདུས་ཀྱི་ངོ་བོར་ཤེས་པའི་གསོལ་བ་སྙིང་ནས་ཐོབས། དེ་ལྟར་ཐ་མལ་གྱི་ཤེས་པ་འདི་བཟོ་བཅོས་ཀྱིས་མ་བསླད་པར་རང་སར་ཞོག་ལ་ཅེར་གྱིས་ལྟོས། བལྟ་བྱ་ལྟ་བྱེད་ཐ་དད་མེད་པ་འདི་ལྟ་བ་ཡིན། དེའི་ངང་སྐྱོང་བ་དེ་བསྒོམ་པ་ཡིན། ཟ་ཉལ་འགྲོ་འཆག་གང་གི་སྐབས་སུའང་མི་བརྗེད་ཙམ་དུ་དྲན་པས་འཛིན་པ་དེ་སྤྱོད་པ་ཡིན། སྐབས་སྐབས་སུ་མཁའ་ཁྱབ་ཀྱི་སེམས་ཅན་ལ་དམིགས་པའི་སྙིང་རྗེ་ཅི་ནུས་རེ་སྒོམས། འདི་ཐེག་པ་ཆེན་པོའི་ལམ་གྱི་རྩ་བ་ཡིན།འཆི་ཁ་རང་གི་རྩ་བའི་བླ་མ་འོད་དཔག་མེད་ཀྱི་རྣམ་པར་གསལ་ཐོབས་ལ་རིག་པ་ཐུགས་ཀར་གཏོད་ལ་རྟོག་པ་གཞན་གྱི་བར་མ་ཆོད་པ་གྱིས་དང༌། དེ་ལས་ལྷག་པ་གང་ཡང་མེད། ཐུགས་དམ་ཟིན། བར་དོ་ཆོད། འཕོས་མ་ཐག་ཏུ་བདེ་བ་ཅན་ཏུ་སྐྱེའོ། །སློབ་བུས་ཉམས་ལེན་དུ་བྲིས་པའོ།།
༄༅། །དང་པོ་བློ་ལྡོག་རྣམ་བཞི་སོགས་སྔོན་དུ་སོང་ནས་སེམས་ཀྱི་བྱུང་གནས་འགྲོ་གསུམ་སོགས་བརྟགས་པས་སྐྱེ་འགག་གནས་གསུམ་འགྲོ་འོང་ཐམས་ཅད་དང་བྲལ་བའི་གཤིས་ལུག་ནམ་མཁའ་ལྟ་བུུ་ལ་གོ་བ་ཙམ་མ་ཡིན་པར་མྱོང་བས་གཏན་ལ་དབབ་རྗེས། བླ་མའི་རྣལ་འབྱོར་སྔོན་དུ་འགྲོ་བས་བླ་མ་དང་ཐུགས་ཡིད་བསྲེས་ཏེ་རིག་པ་འཛིན་མེད་དུ་འཇོག་པ་སྟེ། དེ་ཡང་རྣམ་རྟོག་སྔ་མ་འགགས། ཕྱི་མ་མ་སྐྱེས། ད་ལྟ་བ་ལ་བློས་རྩིས་གདབ་དང་བྲལ་བའི་གཤིས་ལུགས་རྒྱ་ཡན་བར་མེད་ཧར་སངས་རྗེན་ནེ་བ་དེའི་རང་མདངས་བསྐྱངས་ཏེ༑ ལེགས་སུ་རེ་བ། ཉེས་ཀྱི་དོགས་པ་ཐམས་ཅད་རྒྱང་ཀྱིས་བསྐྱུར། དེའི་རྩལ་ལས་ཚོགས་དྲུག་གི་སྣང་བ༌། བཟང་ངན་གྱི་རྟོག་ཚོགས་གང་ཤར་ཡང་དགག་སྒྲུབ་ཆེད་འཛིན་མི་བྱ་བར་ཤར་མཁན་ནམ་རིག་མཁན་དེ་ཡི་རང་ངོ་བསྐྱངས་ལ་སྒྲིམ་ལྷོད་རན་པར་བསྐྱངས།རྗེས་ཐུན་ལས་ལྡང་བ་ན་དགེ་བ་བསྔོ་ཞིང༌། རྗེས་ཐོབ་ཆོས་ཐམས་ཅད་བདེན་མེད་སྒྱུ་མ་ལྟ་བུར་སྦྱང་ཞིང༌། དེ་ལྟར་མ་རྟོགས་པའི་འགྲོ་བ་ལ་བྱམས་སྙིང་རྗེ་དང་དགེ་སྡིག་བླང་དོར་མིག་གི་འབྲས་བུ་བཞིན་བཙའ་བར་མཛོད། རེ་ཞིག་དེ་ཙམ་མོ། །དགེ།
༄༅། །ན་མོ་གུ་རུ་ཤི་ལ་མ་ཏི་ཡེ། དྲི༷་མེ༷ད་ཆོས་སྐུའི་དགོངས་པ་མངོན་གྱུར་ནས། །མཁྱེན་བརྩེའི་འོ༷ད་ཟེ༷ར་སྟོང་གི་དྲྭ་བ་ཡིས། །ས་གསུམ་རྒུད་པའི་མུན་ཚོགས་གཞོམ་མཛད་པའི། །ཀུན་མཁྱེན་བླ་མ་རྒྱལ་བ་གཉིས་པར་འདུད། །ཁྱོད་ཐུགས་མཁྱེན་བཟང་རྟོགས་པའི་སྤྲིན་ཆེན་ལས། །འཆོས་སྐྱོབ་ཡོན་ཏན་བརྒྱད་ལྡན་ནོར་བུའི་ཆར། །ཅི་དགར་འཇོ་བའི་ངོ་མཚར་བཀའ་དྲིན་ཕུལ། །སྲིད་གསུམ་འདི་ན་སུ་ཡིས་གཞལ་བར་ནུས། །ཕྱོགས་འདིར་ཕྱོགས་ཞེན་ཅན་གྱི་གཙུག་ནོར་དུ། །འཛིན་པའི་རྟོག་གེའི་བློ་གྲོས་ཆེར་གོམས་འགའི། །རང་བཟོས་བསླད་པའི་གཞུང་ལུགས་མང་མཐོང་ཚེ། །ཁྱོད་གསུང་ཚིགས་བཅད་རེ་ཡི་ཆ་ཤས་ཀྱང༌༑ ༑རིན་ཐང་བྲལ་བའི་དངོས་པོར་ངེས་པ་རྙེད། །བར་མེད་ཀུན་རྟོག་སྤྲོས་པའི་འཁོར་ལོ་ཡིས། །མི་གཡོའི་ཏིང་འཛིན་དཀྲོགས་པའི་ཟུག་རྔུ་དང༌། །བླུན་སྒོམ་ཉམས་ཞེན་སྦུགས་པའི་སྡུག་བཙིར་ལ། །ས་ལམ་བརྩི་བའི་མུན་སྤྲུལ་རིགས་ཐོས་ཚེ། །ཁྱོད་གསུང་རྣམ་དག་ཚད་མ་གསུམ་འགྲེལ་གཞུང༌། །རྒྱལ་གསུང་དངོས་དང་དབྱེར་མེད་མོས་པ་ཐོབ། །འདི་ན་ཕྱོགས་རེར་ཞེན་པའི་བློ་ཅན་འགས། །ཐུབ་གསུང་མཆོག་ཀྱང་ཡོན་པོའི་ཕྱོགས་སུ་དྲངས༑ ༑མཐའ་བྲལ་དབུ་མ་རྟག་ཆད་མཐའ་ལ་བསྐྱུར། །ཁྱོད་གཅིག་ཁོ་ནས་རྒྱལ་དགོངས་མཐར་ཐུག་དོན། །མ་ཕམ་མགོན་དང་ཤིང་རྟ་རྣམ་གཉིས་ཀྱི། །ཟབ་དགོངས་མ་དཀྱོགས་དྲང་པོར་འབྱེད་པ་ཡི། །ངོ་མཚར་བློ་གྲོས་ཆེན་པོའི་རྣམ་འབྱེད་མཐུར། །འགྲན་བཟོད་གངས་རིའི་ཁྲོད་ན་སུ་ཞིག་ཡོད། །ཟབ་དང་རྒྱ་ཆེའི་ངེས་དོན་མདོ་རྒྱུད་གཞུང༌། །རིགས་གསུམ་མགོན་སོགས་ས་བཅུའི་དབང་ཕྱུག་དང༌། །འཕགས་བོད་པཎ་གྲུབ་བྱེ་བའི་དགོངས་འགྲེལ་བཅུད། །ཅི་ཙམ་མཇལ་བ་དེ་ཀུན་དགོངས་ཉམས་ཕུལ། །མ་ལུས་ཁྱོད་གསུང་ཁོ་ནར་འདུ་མཐོང་ནས། །སངས་རྒྱས་གཞན་ནས་མི་འཚོལ་ངེས་པ་རྙེད། །དེ་སླད་གཅམ་བུ་མིན་པའི་གདུང་དབྱངས་ཀྱིས། །མི་ཕྱེད་སྙིང་ནས་གུས་པས་གསོལ་འདེབས་ན། །དགོངས་བརྒྱུད་བྱིན་རླབས་འཕོ་བའི་དབང་ཆེན་གྱིས། །དོན་གཉིས་ལྷུན་གྲུབ་དགེ་མཚན་དེང་འདིར་སྩོལ༑ ༑འདི་བཟུང་སྐྱེ་དང་ཚེ་རབས་ཕྲེང་བ་རུ། །མགོན་པོ་མཆོག་གི་རང་ལུགས་ཟླ་མེད་ཀྱི༑ ༑རྗེས་ཞུགས་ཐོས་བསམ་སྒོམ་པའི་བློ་གྲོས་ཀྱིས། །ཀུན་མཁྱེན་བསྟན་ལ་བྱ་བ་བྱེད་པར་ཤོག །ངེས་གསང་ཐེག་མཆོག་སེང་གེའི་སྒྲ་དབྱངས་ཀྱིས། །ལྟ་དམན་ཝ་སྐྱེས་ཚོགས་རྣམས་སྐྲག་མཛད་པའི། །ཆོས་ཀྱི་རྒྱལ་པོ་ཀུན་མཁྱེན་ཀློང་ཆེན་པའི། །བསྟན་པ་ཡུན་རིང་གནས་པའི་བཀྲ་ཤིས་ཤོག །རྫོགས་པའི་སངས་རྒྱས་དྲི་མེད་འོད་ཟེར་གྱིས། །ཐུགས་བསྐྱེད་སྨོན་ལམ་མཛད་པ་ཕྲིན་ལས་རྒྱུན། །མཁྱེན་བརྩེ་ནུས་པའི་ཡོན་ཏན་ཇི་འདྲ་བ། །དེ་འདྲ་ཁོ་ནར་བདག་ཀྱང་འགྱུར་བར་ཤོག །ཅེས་པའང་ངེས་དོན་ཤིང་རྟ་ཆེན་པོ་མཇལ་བའི་ཚེ་མི་ཕྱེད་གུས་པས་སྙིང་ནས་གསོལ་བ་བཏབ་པ་དགེ།
༄༅། །ཨོཾ་སྭསྟི་པྲ་ཛ་བྷྱ། དཔལ་ལྡན་དགེ་ལེགས་བྱེ་བའི་རང་བཞིན་མཐོང་ན་མི་མཐུན་མེད་པའི་སྐུ། །འགྲོ་ཁམས་རྒྱ་མཚོའི་བསམ་པའི་རྗེས་འགྲོ་དབྱངས་ཀྱི་ཡན་ལག་རྫོགས་པའི་གསུངས། །ཇི་ལྟ་ཇི་སྙེད་ཇི་བཞིན་ལེགས་གཟིགས་དམིགས་པ་མེད་པའི་བརྩེ་བའི་ཐུགས༑ ༑དོན་གཉིས་མཐར་ཕྱིན་ཤཱཀྱའི་སྲས་པོ་ཆོས་དང་དགེ་འདུན་བཅས་ལ་འདུད། །རྒྱལ༷་ཀུན་ཡབ་གྱུར་གཞོན་ནུའི་ཚུལ་འཆང་དཔལ་ཆེན་ཤེས་རབ་རལ་གྲི་ཅན། །རྒྱལ༷་སྲས་རྒྱུ་སྐར་ཁྲོད་ན་མཚན་མོའི་མགོན་ལྟར་ཆེས་མཐོ་མ་ཕམ་པ། །རྒྱལ༷་གཞུང་ཟབ་དང་རྒྱ་ཆེའི་ཤིང་རྟའི་སྲོལ་འབྱེད་ཀླུ་སྒྲུབ་ཐོགས་མེད་སོགས། །རྒྱལ༷་བསྟན་མཛེས་པའི་རྒྱན་གྱུར་པཎ་གྲུབ་འཕགས་པའི་ཚོགས་ཀུན་གཙུག་ན་མཆོད། །རླབས་ཆེན་ཐུགས་བསྐྱེད་ཟབ་མོའི་གྲུ་གཟིངས་བརྩོན་འགྲུས་རླུང་གི་རྟར་བསྐྱོན་པས། །འཕགས་ཡུལ་རིན་འབྱུང་གནས་ལས་ཐུབ་བསྟན་ལུང་དང་རྟོགས་པའི་དགོས་འབྱུང་དབང༌། གངས་ལྗོངས་དད་བསོད་རྒྱལ་མཚན་རྩེ་མོར་ཐོག་མར་འདྲེན་པའི་ཤིང་རྟ་པ། །མཁན་སློབ་ཆོས་རྒྱལ་ལོ་པཎ་བྱང་ཆུབ་སེམས་དཔའི་ཚོགས་ལ་དང་བས་འདུད། །གསུང་གི་དབང་ཕྱུག་མཚོ་སྐྱེས་རྒྱལ་བ་འགྲོ་ལ་བརྩེ་བས་རྗེས་ཆགས་གར། །རྨད་བྱུང་བྱང་ཆུབ་སེམས་ཀྱི་བདུད་རྩིས་འགྲོ་བློའི་རེ་སྐོང་ཨ་ཏི་ཤའི། །རྣམ་རོལ་མ་འགགས་ཐུབ་བསྟན་མཛེས་པའི་རྒྱན་གཅིག་མཉམ་མེད་ཙོང་ཁ་པ། །བློ་བཟང་གྲགས་པའི་ཞབས་ཀྱི་པདྨོ་ཚངས་གནས་རལ་པའི་རྒྱན་དུ་མཆོད། །རླབས་ཆེན་ཕྲིན་ལས་འོད་སྟོང་དྲྭ་བས་གངས་ལྗོངས་རྒུད་པའི་མུན་བསལ་ཞིང༌། །ཡོངས་རྫོགས་བསྟན་པའི་པད་ཚལ་རྒྱས་མཛད་ཁམས་གསུམ་ཆོས་ཀྱི་རྒྱལ་པོ་མཆོག །ངག་དབང་བློ་བཟང་རྒྱ་མཚོའི་གྲགས་འབར་སྔོན་མེད་ཉིན་མོར་བྱེད་ལ་སོགས། །རིས་བྲལ་བཤེས་གཉེན་དམ་པའི་ཚོགས་རྣམས་སྙིང་དབུས་དད་མཁར་ཉེར་བཀོད་ནས། །ངེས་འབྱུང་མཚོ་ཆེན་ལས་འཁྲུངས་རྣམ་དག་སོ་ཐར་ཁྲིམས་ཀྱི་ཨུཏྤ་ལ། གཞན་ཕན་དྲི་བསུང་དངར་པོ་དང་འགྲོགས་བྱང་ཆུབ་སེམས་ཀྱི་འདབ་སྟོང་རྒྱས། །སྨིན་གྲོལ་རྩི་བཅུད་འབུམ་ལྡན་གསང་སྔགས་འབྲས་བུའི་ཀེ་སར་ཆེས་མཐོ་བའི། །འཕགས་ཚོགས་རིག་འཛིན་འདུས་པའི་བཅའ་ཡིག་བླང་དོར་གསལ་བའི་མེ་ལོང་འགོད།།
༈ སླར་སྨྲས་པ། ཐུབ་དབང་ཉི་མ་འགྲོ་བསོད་མཁར་འཆར་ཞིང༌། །ལེགས་གསུང་འོད་སྟོང་གདུལ་བྱའི་ཞིང་སར་སྤྲོས། །བསྟན་པའི་པད་ཚལ་མ་དམས་དར་དུས་འདིར། །སྐལ་བཟང་རྐང་དྲུག་ཚོགས་རྣམས་བརྩོན་འཚལ་ལོ། །གངས་ལྗོངས་འདི་ན་འགྱུར་དང་བརྡ་ཁྱད་ཀྱིས། །གསར་རྙིང་གྲུབ་མཐའི་ཆུ་བྲན་མང་བྱུང་ཀྱང༌། །ཐུབ་གསུངས་ངེས་དོན་རྒྱ་མཚོར་རོ་གཅིག་ཕྱིར། །ཕྱོགས་ལྷུང་གདོན་གྱིས་མ་རློམ་གནད་དུ་ཆེ། །ལྷག་པའི་ཚུལ་ཁྲིམས་རྣམ་དག་གསེར་སྦྱངས་ཁམས། །ཏིང་འཛིན་དཔག་ཡས་ཚད་མེད་བུམ་བྲེས་མཛེས། །རྣམ་གསུམ་ཤེས་རབ་ཆོས་འཁོར་ཏོག་འབར་བའི། །འཕགས་ཚོགས་ལྷར་བཅས་སྐྱེ་དགུའི་མཆོད་སྡོང་རྨད། །ཐུབ་དབང་ལུང་རྟོགས་བསྟན་པའི་ས་ཆེན་ཁྱོན། །བཤད་སྒྲུབ་ཁྱབ་འཇུག་ཕྲག་པས་མ་བཟུང་ན། །སྙིགས་ལྔའི་རྒུད་པའི་ཆུ་མཚོར་བྱིང་ཉེ་བས། །ཚུལ་གནས་ཐོས་བསམ་སྒོམ་ལ་བརྩོན་པར་མཛོད། །ཕན་བདེའི་གཞིར་གྱུར་ཐུབ་བསྟན་ཡུན་དུ་གནས༑ ༑དེར་འཛིན་ཚོགས་རྣམས་ཞབས་པད་བསྐལ་བརྒྱར་བརྟན། །བཤད་སྒྲུབ་ཕྲིན་ལས་ཡར་ངོའི་ཟླ་ལྟར་འཕེལ། །དོན་གཉིས་བསམ་ཀུན་ལྷུན་གྱིས་འགྲུབ་པར་ཤོག །བཀྲ་ཤིས་དཔལ་མངའ་སྲས་བཅས་རྒྱལ་བའི་མཐུས། །བཀྲ་ཤིས་དགེ་མཚན་བྱེ་བའི་ཆར་གྱི་རྒྱུན༑ ༑བཀྲ་ཤིས་སྲིད་ཞིའི་ཁམས་སུ་རབ་བསྙིལ་བས། །བཀྲ་ཤིས་ཕན་བདེའི་དགའ་སྟོན་རྒྱས་གྱུར་ཅིག །
༄༅། །ཨོཾ་སྭསྟི། དགེ་ལེགས་བྱེ་བའི་དཔལ་གྱིས་མཛེས་པའི་སྐུ། །ཚངས་པའི་གསུང་དབྱངས་བདེན་བཞིའི་ཆོས་དབྱངས་སྒྲོགས། །ཇི་ལྟ་ཇི་སྙེད་མཁྱེན་པའི་དཔལ་མངའ་བའི། །ཐུབ་ཆེན་འགྲོ་བའི་བླ་མས་དགེ་ལེགས་མཛོད། །རྒྱལ་སྲས་མཆེད་བརྒྱད་གནས་བརྟན་བཅུ་དྲུག་དང༌། །སྟོན་པའི་གཏད་རབས་རྒྱན་མཆོག་རྨད་བྱུང་གཉིས། །གངས་ལྗོངས་སྣང་བའི་སྒྲོན་མེ་མཁན་སློབ་ཆོས། །བཀའ་དྲིན་ཟླ་མེད་རྣམས་ལ་གུས་པས་འདུད། །སྟོན་པས་ང་ནི་མྱ་ངན་འདའ་འོག་ཏུ། རྗེས་འཇུག་རྣམས་ཀྱི་སྟོན་པ་འདི་ཡིན་ཞེས། །ལེགས་པར་བསྔགས་པའི་ཆོས་འདུལ་རིན་པོ་ཆེ། །འཇིག་རྟེན་གསུམ་ན་སྣང་བྱེད་གཅིག་པུ་ཡིན། །དེ་སླད་སྟོན་པ་མཆོག་དང་བསྟན་པ་ཡི། །བཀའ་དྲིན་རྗེས་སུ་འཐོབ་ཕྱིར་རབ་ཚེས་ནང༌། །འཕགས་ཡུལ་ལེགས་སྦྱར་སྐད་དུ༴ དབང་ཐང་ཁམས་བསྟུན༴ ལོར། བསྟན་གཉིས་དར་རྒྱས་གླིང་གི་ཆོས་གྲྭར་ཆེར། །བཀྲ་ཤིས་གཙུག་ལག་འཆི་མེད་དགའ་ཚལ་དུ། དགེ་སློང་༴དགེ་ཚུལ་བཅས༴ གཞི་གསུམ་ཆོ་གའི་ཕྱག་བཞེས་གཙང་མར་བགྱིས། །ལེགས་བྱས་འདིས་མཐུས་ཀུན་མཁྱེན་ལུང་རྟོགས་བསྟན། །མི་ནུབ་སྲིད་མཐའི་བར་དུ་ཆེར་རྒྱས་ཤིང༌༑ ༑དེར་འཛིན་བྱེད་པའི་སྐྱེས་བུ་དམ་པ་རྣམས། །ཞབས་པད་བརྟན་ཅིང་འཕྲིན་ལས་རྒྱས་གྱུར་ཅིག །ཁྱད་པར་ཆོས་སྡེ་ཆེན་པོ་འདི་ཉིད་དུ། །འདུས་པའི་ཚོགས་རྣམས་ཐུགས་མཐུན་ཁྲིམས་གཙང་ཞིང༌། །བཤད་སྒྲུབ་ཐོས་བསམ་སྒོམ་པའི་བྱ་བས་འཚོ། །བསླབ་གསུམ་ཡོན་ཏན་ཡར་ཟླ་ལྟར་འཕེལ་ཤོག །དཀར་ཕྱོགས་ལྷ་ཀླུ་དགའ་བས་ཤིས་པ་སྒྲུབས། །ནག་ཕྱོགས་གདུག་པའི་རྩུབ་འགྱུར་མཐའ་དག་ཞི། །འཇིག་རྟེན་ཀུན་ཏུ་ལོ་ལེགས་ཕྱུགས་འཕེལ་ཞིང༌༑ ༑བདེ་སྐྱིད་རྫོགས་ལྡན་གསར་དུ་འཆར་གྱུར་ཅིག །སརྦ་དཱ་ཀ་ལྱ་ཎཱཾབྷ་ཝནྟུ། ཞེས་པ་འདི་དབྱར་གནས་དུས་ཚུལ་ཤིང་ཅོད་པཎ་ལ་བྲི་རྒྱུ་གཙུག་ལག་ཁང་དང་འདུས་པ་མང་ཉུང་སོགས་ཁ་བསྒྱུར་བྱ་བ་དང་ལོ་རྟ་གང་ཡིན་རྣམས་འཕྲུལ་ཤེས་པར་བྱ།
༄༅། །དབུ་མའི་སྐབས་སུ། སྤྱིར་འཁོར་ལོ་བར་ཐའི་དགོངས་པ་འགྲེལ་ཚུལ་གྱི་དབང་གིས་བོད་འདིར་རང་སྟོང་དང་གཞན་སྟོང་གི་དབྱེ་བ་དང་དགག་སྒྲུབ་ཀྱི་སྤྲོས་པ་མང་དུ་སྣང་མོད། དོན་ལ་གནད་ཀྱིས་མི་འགལ་ཏེ་འཁོར་ལོ་བར་པའི་བསྟན་དོན་རིགས་ཚོགས་ཀྱི་དགོངས་པ་ཐུན་མིན་དཔལ་ལྡན་ཟླ་བས་བཀྲལ་བ་སོགས་སུ་སྙིང་པོའི་རང་བཞིན་དྲང་དོན་ཙམ་དུ་གསུངས་པ་ནི་ངོ་བོ་སྟོང་ཕྱོགས་ལ་དགོངས་ཤིང་རྒྱུ་འབྲས་སྔ་ཕྱིར་ཁས་ལེན་པ་མཚན་ཉིད་ཐེག་པ་སྤྱིའི་ལུགས་ཡིན་ལ། བསྟོད་ཚོགས་དང་རྒྱུད་བླ་སོགས་ནས་འཁོར་ལོ་ཐ་མའི་བསྟན་དོན་དེ་ཉིད་སྒྲ་ཇི་བཞིན་པར་གསུངས་པ་ནི་རང་བཞིན་འོད་གསལ་བ་ལ་དགོངས་ཏེ་དེ་ཡང་བྲལ་རྒྱུ་དང་བྲལ་འབྲས་ཙམ་ལས་དངོས་སུ་བསྐྱེད་བྱ་སྐྱེད་བྱེད་ཀྱི་རྒྱུ་འབྲས་མཚན་ཉིད་པར་ཞལ་གྱིས་མི་བཞེས་པས་འབྲས་བུ་སྔགས་ཀྱི་ཐེག་པ་དང་མཚམས་སྦྱོར་ཚུལ་ཐུན་མོང་མ་ཡིན་པ་སྟེ་མཐར་ཐུག་ཐེག་གཅིག་ཏུ་སྒྲུབ་པའི་ལམ་གྱི་གནད་ཀུན་འདི་ལ་ཐུག་གོ །དེའི་ཕྱིར་ཀུན་མཁྱེན་ཆོས་ཀྱི་རྒྱལ་པོས་མདོ་ཕྱོགས་ཀྱི་གྲུབ་མཐའ་འཆད་པའི་སྐབས་འདིར་དབུ་མ་ཐལ་འགྱུར་པ་ཉིད་གྲུབ་མཐའི་རྩེ་མོར་གསུངས་པ་ཡིན་ཞིང་ཐུན་མིན་རྡོ་རྗེ་ཐེག་པ་འཆད་པའི་སྐབས་སུ་གཞི་ལམ་འབྲས་བུའི་རྣམ་གཞག་ཐམས་ཅད་འཁོར་ལོ་ཐ་མ་ནས་གསུངས་པ་ཇི་ལྟ་བར་མཛད་ནས་ཤིང་རྟ་ཆེན་པོ་རྣམས་ཀྱི་ལུང་གིས་སོ་སོར་སྒྲུབ་པར་མཛད་པའི་གནད་ཀྱང་དེ་ཡིན་ནོ། །དེས་ན་སྔ་མ་ཤེས་རབ་རྒྱུའི་དབུ་མ་དང༌། ཕྱི་མ་ཟུང་འཇུག་འབྲས་བུའི་དབུ་མ་ཡིན་པས་སྔ་མ་ཐབས་དང༌། ཕྱི་མ་ཐབས་བྱུང་གི་འབྲས་བུ་ཡིན་པར་ཤེས་དགོས་པ་ནི་སྔ་འགྱུར་རིག་འཛིན་བརྒྱུད་པའི་དགོངས་པ་རྨ་མེད་པ་ཡིན་ཏེ༑ དོན་ལ་ཆོས་དབྱིངས་སྣང་སྟོང་ཟུང་འཇུག་སྤྲོས་བྲལ་ཆེན་པོར་གོ་དགོས་ལ། དེ་ལྟར་ཤེས་ན་དགོངས་པའི་གསང་མཛོད་ཡེ་ཤེས་ཀྱི་ཀློང་དུ་འགྲེ་བར་འགྱུར་རོ།།
༈ རང་ལུགས་ནི་བར་བ་དྲང་ངེས་ཕྱེད་མའམ་གནས་སྐབས་པའི་ངེས་དོན་དང༌། ཐ་མ་ཉིད་ངེས་དོན་དུ་འདོད་དེ། དེ་ཡང༌། གཉིས་ཀས་གཞལ་བྱ་ཆོས་ཀྱི་དབྱིངས་ཉིད་གཏན་ལ་འབེབས་པར་གཅིག་ཀྱང་སྔ་མར་ངོ་བོ་སྟོང་ཉིད་ཀྱི་ཕྱོགས་ནས་བསྟན་ཏེ་ཆོས་ཐམས་ཅད་སྤྲོས་བྲལ་མཉམ་པ་ཆེན་པོར་གཏན་ལ་འབེབས་པ་ཡིན་ལ། ཕྱི་མར་རང་བཞིན་སྣང་ཕྱོགས་ནས་སྐུ་དང་ཡེ་ཤེས་སོགས་ཟག་པ་མེད་པའི་ཆོས་རྣམས་དང་ཡེ་ནས་འདུ་འབྲལ་མེད་པའི་རང་བཞིན་འདུས་མ་བྱས་ཆེན་པོ་ཟུང་འཇུག་འཕགས་པའི་ཡེ་ཤེས་ལྟར་གཏན་ལ་དབབ་པ་ཡིན་པས། སྔ་མར་དགག་ཕྱོགས་དང༌། ཕྱི་མར་སྒྲུབ་ཕྱོགས་ནས་བསྟན་པ་ཙམ་ལས་ཁྱད་པར་ཅི་ཡང་མེད་དེ། དོན་དུ་དེ་གཉིས་འགལ་མེད་སྣང་སྟོང་ཟུང་འཇུག་གི་ཚུལ་དུ་གོ་དགོས་ལ། དེ་ལྟར་གོ་ན་ཐེག་ཆེན་ལམ་དང་འབྲས་བུའི་ཆོས་ཀུན་ལ་མ་རྨོངས་པར་འགྱུར་བས་དེ་ལྟར་ཤེས་པ་གལ་ཆེའོ། །དེ་ལྟར་རང་ལུགས་དྲང་ངེས་ཕྱཻ་བའི་ཚུལ་འདི་ནི༑ མདོ་སྡེ་དགོངས་པ་ངེས་འགྲེལ་མྱང་འདས་ཆེན་པོ་དང༌། སོར་ཕྲེང་གི་མདོ་སོགས་ཀྱི་ལུང་ལས་གསལ་བར་བཤད་པའི་ཕྱིར་རོ། །
༈ ཀུན་མཁྱེན་དྷརྨ་ཤྲཱིས། འོན་ཀྱང་ལྟ་བ་ནི་དེར་མ་ངེས་ཏེ་ཞེས་གསུངས་པའི་དོན། སྔ་འགྱུར་ལྟ་བ་ཀླུ་སྒྲུབ་ཀྱི་དགོངས་པ་དང་མི་མཐུན་ཞེས་པར་བཟུང་བར་མི་བྱ་སྟེ། འདི་ལྟར་གསུངས་པའི་དགོངས་པ་ནི། གང་ཟག་བློ་ཆུང་བ་འགའ་ཞིག་རིགས་ཚོགས་དང་འཇུག་པའི་ཚིག་སྒྲོས་ཙམ་ལ་ཞེན་ནས་འཁོར་ལོ་བར་ཐ་དང་ཀླུ་ཐོགས་རྣམ་གཉིས་ཀྱི་དགོངས་པ་གནད་གཅིག་པར་མ་ཤེས་ནས་དེ་གཉིས་ཁྱད་པར་ཆེན་པོ་ཡོད་པར་རློམ་སྟེ་མེད་དགག་ཕྱོགས་གཅིག་ལ་ཞེན་ནས་གཞན་ལ་འགལ་བ་བརྗོད་པའི་ལུགས་དེ་ལྟར་མ་ཡིན་ཏེ། གོང་སྨོས་ལྟར་འགལ་མེད་གནད་གཅིག་ཏུ་རྟོགས་དགོས་པ་ནི་ཀུན་མཁྱེན་ཆོས་རྗེ་སོགས་སྔ་འགྱུར་རིག་འཛིན་བརྒྱུད་པའི་དགོངས་པ་རྨ་མེད་པ་ཡིན་པས་འདིར་ཡང་དེ་ལྟར་གོ་བའི་ཆེད་དུ་གསུངས་པ་ཡིན་པས་དེ་ལྟར་ཤེས་པར་བྱ་བ་གལ་ཆེའོ། །
༈ འདིར་མ་ཡིན་དགག་གི་སྒྲས་བསྟན་པ་ཡང༌། གདོད་མ་ནས་རྣམ་པར་དག་ཅིང་རང་བཞིན་གྱིས་འོད་གསལ་བའི་ཆོས་ཀྱི་དབྱིངས་འདུས་མ་བྱས་ཆེན་ཟག་པ་མེད་པའི་ཡོན་ཏན་གྱི་ཆོས་རྣམས་དང་འདུ་འབྲལ་སྤངས་པའི་སྤྲོས་བྲལ་ཆེན་པོ་ཉིད། གློ་བུར་དྲི་མའི་བསླད་མ་ཞུགས་པའམ་མེད་དགག་ཙམ་གྱི་སྤྲོས་པའི་མཐར་མ་ལྷུང་བ་ལ་གོ་དགོས་ཀྱི། ཆོས་དབྱིངས་རང་གི་ངོ་བོ་མི་སྟོང་པའི་བདེན་གྲུབ་ཏུ་བཟུང་ནས་འཁྲུལ་བར་མི་བྱ་སྟེ། སྤྱིར་ཡང་གཞན་སྟོང་གི་གཞུང་རྣམས་ནས་རྟག་པ་བརྟན་པ་སོགས་ཇི་སྙེད་གསུངས་པ་དེ་ཐམས་ཅད་ཐ་སྙད་དཔྱོད་པའི་ཚད་མའི་ངོར་དེ་ལྟར་སྒྲུབ་པ་ཡིན་གྱི། དོན་དཔྱོད་ཀྱི་བདེན་གྲུབ་ཏུ་སྒྲུབ་པའི་ཚུལ་མིན་པ་ནི་ཀུན་མཁྱེན་བླ་མ་འཇམ་དཔལ་དགྱེས་པའི་རྡོ་རྗེས་གཞན་སྟོང་ཁས་ལེན་སེང་གེའི་ང་རོར་གསལ་བར་བསྟན་པ་བཞིན་ཤེས་པར་བྱ་བ་ནི་གནད་གལ་པོ་ཆེའོ༑ ༑
༄༅། །འཚོག་ཡིག་འགོར། ཨོཾ་སྭསྟི། དགེ་ལེགས་ཡོན་ཏན་བྱེ་བའི་སྤྲིན་ཆེན་ལས། །གྲུབ་གཉིས་འདོད་དགུའི་གྲུ་ཆར་བསྙིལ་མཛད་པའི། །དུས་གསུམ་རྒྱལ་བའི་སྤྱི་གཟུགས་ཨོ་རྒྱན་རྗེས། །བྱིན་རླབས་བདུད་རྩིའི་དགའ་སྟོན་དེང་སྩོལ་ཅིག །སྔ་འགྱུར་བསྟན་པ་རྒྱ་མཚོའི་མགོན་གྱུར་ཅིང༌། །མཁྱེན་བརྩེའི་ཡོན་ཏན་གཏིང་མཐའ་མི་དཔོག་པའི། །ཁམས་གསུམ་ཆོས་ཀྱི་རྒྱལ་པོ་སྨིན་གླིང་པ། །ཡབ་སྲས་བརྒྱུད་པར་བཅས་ཀུན་གཙུག་ན་རྒྱལ། །གུ་རུའི་ཐུགས་སྒྲུབ་བྱེ་བ་བསམ་ཡས་པའི། །སྙིང་པོའི་ཡང་བཅུད་བླ་མ་གསང་འདུས་ཀྱི། །སྤྲོས་བཅས་ཕྱག་བཞེས་རིག་འཛིན་བརྒྱུད་པའི་སྲོལ། །ངོ་མཚར་ཚེས་བཅུའི་མཆོད་པའི་དུས་སྟོན་རྨད། །ཅེས་དགེ་ལེགས་སུ་བྱ་བའི་ཚིགས་སུ་བཅད་པའི་དབྱངས་ཀྱིས་མདུན་བསུས་ཏེ། འདིར་རབ་བྱུང་སོགས།
༄༅། །འཆམ་ཡིག་འགོར། ཨོཾ་སྭསྟི། བདེ་ཆེན་ཉམས་བརྒྱས་སྒེག་པའི་རོལ་རྩེད་ནི། །རབ་འབྱམས་རྩ་གསུམ་སྒྱུ་འཕྲུལ་དྲྭ་བའི་གར། །སྤྲོ་བསྡུའི་བྱེད་པོ་ཨོ་རྒྱན་རྡོ་རྗེ་འཆང༌། །འབྲལ་མེད་ཚངས་གནས་དད་པའི་རྒྱན་དུ་མཆོད། །འཁོར་བཅས་ཆོས་ཀུན་དག་མཉམ་ཆོས་སྐུའི་ཞིང༌། །སྣང་སྤྱོད་ཐམས་ཅད་ཡེ་ཤེས་རོལ་པ་ཆེ། །བསྒུལ་བསྐྱོད་སྨྲ་བརྗོད་རྡོ་རྗེའི་གླུ་དང་གར། །དེ་ཚུལ་ཤེས་པའི་སྔགས་སྤྱོད་རྣལ་འབྱོར་འཆང༌། །སྔོན་བྱོན་རིག་འཛིན་བརྒྱུད་པའི་ཕྱག་བཞེས་སྲོལ། །མ་ཉམས་ངོ་མཚར་ཚེས་བཅུའི་དུས་སྟོན་ཞེས། །འབྲེལ་ཚད་མཐར་ཐུག་རིག་འཛིན་སར་སྦྱོར་བའི། །ངོ་མཚར་བཀོད་པའི་རོལ་མོ་འདི་ན་མཛེས། །
༄༅། །དངོས་གཞིའི་སེར་ཕྲེང་མགོར། ཨོཾ་སྭསྟི། སྤངས་རྟོགས་ཡོན་ཏན་རྒྱལ་དང་རབ་མཉམ་ཡངས། །ཐུགས་བསྐྱེད་ཆེན་པོས་གངས་ཅན་གདུལ་བྱ་ལ། །བཀའ་དྲིན་གཞན་ལས་ཁྱད་འཕགས་མཚོ་སྐྱེས་རྗེ། །གང་འདུལ་སྒྱུ་འཕྲུལ་དྲྭ་བའི་འཁོར་ལོར་འདུད། །དབང་ཆེན་སྤྲེལ་ཟླའི་ཚེས་བཅུ་ལ་སོགས་པའི། །དུས་ཀྱི་རྒྱལ་པོ་ཚེས་བཅུ་ནམ་ཤར་ཚེ། །ངེས་པར་འབྱོན་གསུང་ཐ་ཚིག་ཞལ་བཞེས་པའི། །ངོ་མཚར་བཀོད་པའི་ཟློས་གར་འདི་རྨད་བྱུང༌། །གཏེར་འབྱིན་བྱེ་བའི་གཙུག་ནོར་ཆོས་དབང་གི། །དག་སྣང་ཕྱག་བཞེས་རིག་འཛིན་བརྒྱུད་པའི་སྲོལ༑ ༑གང་དང་སུ་འབྲེལ་མཁའ་སྤྱོད་པདྨ་འོད། །བགྲོད་བྱེད་ངོ་མཚར་བཀོད་པའི་འཕྲུལ་འདི་བསྔགས། །
༄༅། །ན་མོ་པདྨ་ཀ་ར་ཡེ། རྡོ་རྗེའི་སྐུ་མཆོག་མཚན་དཔེའི་དཀྱིལ་འཁོར་རྒྱས། །འགག་མེད་གསུང་དབྱངས་ཐེག་ཆེན་ཆོས་སྒྲ་སྒྲོགས། །མཁྱེན་བརྩེའི་མཛད་པས་གདུལ་བྱའི་རེ་སྐོང་བས། །སྐྱབས་ཀུན་འདུས་ཞལ་མཚོ་སྐྱེས་རྡོ་རྗེས་སྐྱོངས། །སྤངས་རྟོགས་རྒྱལ་བ་ཀུན་དང་རབ་མཉམ་ཡང༌། །གདུལ་དཀའི་འགྲོ་ལ་ཐུགས་བསྐྱེད་ཁྱད་པར་གྱིས། །ནུས་མཐུ་བཀའ་དྲིན་གཞན་ལས་ཁྱད་འཕགས་པ། །གངས་ཅན་འགྲོ་བའི་བླ་མ་པདྨ་འབྱུང༌། །གང་གི་རྣམ་ཐར་ངོ་མཚར་བཀོད་པའི་སྤྲིན། །ཞིང་ཁམས་རྒྱ་མཚོར་དཀྲིགས་ལས་འཛམ་གླིང་འདིར༑ ༑ཇི་སྙེད་བསྟན་དང་རྗེས་འཇུག་འགྲོ་བ་ལ། །ཐུགས་རྗེས་དགོངས་པའི་དུས་གཉེན་འདི་ཁོ་ན། །ཐུགས་སྒྲུབ་བྱེ་བའི་ཡང་སྙིང་གསང་བ་འདུས། །རང་དང་དབྱེར་མེད་རྡོ་རྗེའི་ལུང་གིས་བསྔགས། །མཐོང་ཐོས་དྲན་རེག་གྲོལ་བའི་གསེར་ཆོས་མཆོག །ཌཱ་ཀིའི་ཞལ་གྱི་དྲོད་རླངས་མ་ཡལ་རྨད། །སྤང་སྟོན་མཆོག་ནས་རྩ་བའི་བླ་མའི་བར། །རིམ་བརྒྱུད་མྱོས་སྟོན་མཁས་པའི་ཕྱག་བཞེས་སྲོལ། །རིན་ཆེན་གསེར་སྡོང་གཡུ་ཡི་ཕྲ་བཏབ་བཞིན། །སྔ་འགྱུར་བསྟན་པའི་རྒྱན་མཆོག་འགྲན་ཟླ་བྲལ། །བསླབ་གསུམ་རྣམ་དག་གསེར་གྱི་ཀེ་ལ་ཤ༑ རིམ་གཉིས་བདུད་རྩིའི་བཅུད་ཀྱིས་ཡོངས་གཏམས་པའི། །འཕགས་ཚོགས་རིག་འཛིན་འདུས་པའི་ཕྲེང་བ་ཡིས། །ས་འདི་འཕུར་འགྲོའི་ཞིང་བཞིན་འབྱོར་བར་བྱས། །དེ་སླད་དད་གསུམ་སོར་མོའི་ཟློས་གར་གྱིས། །མཚན་བྱང་ངོ་མཚར་ཨུ་དུམྦཱ་རའི་ཕྲེང༌། །གུས་པས་བསྟར་ཏེ་སྙན་དབང་མཛེས་རྒྱན་དུ། །ལེགས་པར་འབུལ་འདི་བདག་གིར་བཞེས་པར་རིགས༑ ༑ཞེས་དགེ་ལེགས་སུ་བྱ་བའི་ཚིག་གི་མེ་ཏོག་ཅུང་ཟད་འཐོར་བ་སྔོན་དུ་འགྲོ་བས་ལམ་ཡངས་པོར་བྱས་ཏེ། འདི་རབ་བྱུང་བཅུ་དྲུག་པའི་ནང་ཚན་སོགས་ཀྱི་ལོའི་སྨྲོན་ཟླའི་སྤྲོས་བཅས་ཚེས་བཅུ་ཆེན་མོའི་འཚོགས་དངོས་གཞིའི་གྲལ་ཡིག་ལ། ཐོག་མར་སོགས།
༄༅། །ཨོཾ་སྭསྟི་པྲ་ཛ་བྷྱཿ གང་མཚན་ངོ་མཚར་འཆི་མེད་རྔ་སྒྲ་ཡིས། །ས་གསུམ་རྒུད་པའི་འཇིགས་པ་སེལ་བ་དང༌། །ཆབས་ཅིག་ཕན་བདེའི་དགའ་སྟོན་རྒྱས་མཛད་པའི། །མཚོ་སྐྱེས་རྒྱལ་བ་གཉིས་པས་དགེ་ལེགས་སྩོལ། །གང་གི་ངོ་མཚར་བཀོད་པའི་ལྷ་དབང་གཟུགས༑ ༑སྐལ་བཟང་གདུལ་བྱའི་དད་བསོད་བཻཌཱུར་ངོགས། །འཆར་གང་འདྲེན་བྱེད་དཔྱིད་དུ་འཕོས་ཙམ་ཡང༌། །པདྨ་འོད་དུ་སྐྱེ་བའི་དབུགས་དབྱུང་སྩལ། །ཕུང་ཁམས་སྐྱེ་མཆེད་གདན་གསུམ་ལྷ་ཡི་དལ། །བསྒུལ་བསྐྱོད་ཐམས་ཅད་ལྷ་ཡི་ཕྱག་རྒྱ་གར། །འགྱུ་འཕྲོའི་དྲན་རྟོག་འོད་གསལ་ཆོས་ཀྱི་སྐུ། །དེ་ལྟར་ཁྱེར་ཤེས་རྣལ་འབྱོར་རབ་ཀྱི་རྩེ། །བརྡ་ཐབས་རྟེན་འབྲེལ་ཆོ་ག་ཟབ་མོ་ཡིས། །རིས་མེད་འགྲོ་བའི་ཤེས་རྒྱུད་བྱིན་རློབ་པ། །རིགས་སྔགས་མཐུ་ཡིས་ལྕགས་ལ་གསེར་རྩི་བཞིན། །དེ་སླད་ཐབས་ཀྱི་ཐེག་པའི་ངོ་མཚར་འབར༑ ༑དེས་ན་འདིར་འདུས་སྐལ་བ་བཟང་ལྡན་རྣམས། །དད་པའི་ཁ་ལོ་དགེ་ལ་སྒྱུར་མཛོད་དང༌། །མངོན་མཐོ་ངེས་ལེགས་གྲོང་ཁྱེར་ཉམས་དགའ་བར། །མིག་འཕྲུལ་བཞིན་དུ་དཀའ་བ་མེད་བགྲོད་{བསྒྲོད}འཚོངས། །ཞེས་ཤིས་པར་བརྗོད་པས་སོགས།
༄༅། །བསིལ་ལྗོངས་ཐུབ་པའི་རྒྱལ་ཚབ་ཨེ་ཝཾ་པའི། །འཇིག་མེད་ཆོས་ཀྱི་ཁྲི་ལ་དབང་སྒྱུར་ཞིང༌། །མཁས་བཙུན་གྲུབ་པའི་རྣམ་ཐར་རྨད་བྱུང་བ། །མཁན་ཆེན་རྡོ་རྗེ་འཛིན་པ་མཆོག་གི་དྲུང༌། །རབ་དྭངས་ཡིད་ཀྱི་རྫིང་བུ་ལས་འཐོན་པའི། །ཞུ་མཆིད་ངོ་མཚར་པུཎྜ་རི་ཀའི་ཕྲེང༌། །ལེགས་པར་བསྟར་ཏེ་གུས་པས་འབུལ་བགྱིད་ན། །དགྱེས་སྤྱན་རྐང་དྲུག་འབབས་སྟེང་ཡུད་ཙམ་ཞུ། །མགོན་ཁྱོད་གཟོད་ནས་མངོན་པར་བྱང་ཆུབ་ཀྱང༌། །ལྔ་བདོའི་འགྲོ་ལ་རྗེས་བརྩེས་ངུར་སྨྲིག་གར། །ལེགས་བསྟན་མཁས་ཚུལ་གསུམ་གྱི་བྱ་བ་ཡིས། །ཐུབ་བསྟན་ཆེས་ཆེར་གསལ་བའི་ངོ་མཚར་འབར། །ལྷར་བཅས་སྐྱེ་དགུའི་གཙུག་གི་ནོར་བུ་ཡིས། །གང་གི་ཞབས་སེན་མངོན་པར་མཆོད་པ་དང༌། །ཆབས་གཅིག་ཡོན་ཏན་བསྔགས་པའི་ཏམྦུ་ར། ས་གསུམ་སྐྱེ་དགུའི་ཐོས་འཛིན་བཅུད་དུ་སྙན། །དེང་དུས་སྙིགས་མའི་རྒུད་པའི་ཚད་གདུང་གིས། །ཀུན་ནས་ཉམས་གྱུར་ཐུབ་བསྟན་རྫིང་བུ་དག །ཆེས་ཆེར་སྤེལ་བའི་བྱེད་པོ་མཆོག་ཁྱོད་ཀྱིས། །ཐུགས་བསྐྱེད་ཟླ་བ་རྒྱས་པའི་དཔལ་ལ་འཁུ། །ཕུལ་བྱུང་ཐུགས་བསྐྱེད་བརྩོན་པའི་སྐྱ་རེངས་ཀྱིས། །ཉེར་དྲངས་ལེགས་མཛད་ཀུན་ཕན་ཉིན་མོར་བྱེད༑ ༑འགལ་བྱེད་ཆུ་འཛིན་ཕྲེང་བས་ནོངས་མེད་པར། །དོན་གཉིས་པད་ཚལ་བཞད་ཅིང་བཞོད་ངོས་ནས། །ཐུགས་ཉེའི་ཕེབས་འོས་ཨུ་དུམྦཱ་རའི་ཕྲེང༌། །གུས་ལྡན་སྤྱི་བོའི་རྒྱན་དུ་ལེགས་སོན་པ། །ས་མཆོག་དང་པོ་ཐོབ་པའི་དགའ་བ་ལས། །གཞན་གྱི་དཔེར་འོས་སྲིད་ཞིའི་ཁོངས་ན་ཅི། །འདིར་གནས་པའང་སྲས་བཅས་རྒྱལ་རྣམས་ཀྱིས་། །ཐུགས་རྗེའི་གདུགས་དཀར་གྲིབ་བསིལ་ལ་བརྟེན་རྒྱུས། །ཉེར་འཚེའི་ཚ་དབལ་དྲག་པོས་གཙེས་མིན་པར། །བསྟན་འགྲོར་སྨན་པའི་ལྷག་བསམ་བསྐྱེད་ཁུལ་ལགས། །དེང་གི་ཆར་མགོན་པོ་གང་གི་གསང་གསུམ་ཚེ་ལྷའི་ངོ་བོར་བརྟན་ཅིང་ལེགས་མཛད་ཕྲིན་ལས་ཀྱི་འཇུག་པ་ཡར་ངོའི་ཟླ་ལྟར་འཕེལ་བཞུགས་ངོས་སོགས། སླད་མར་ཡང༌། དཔལ་ལྡན་སྲས་བཅས་རྒྱལ་བའི་ཡེ་ཤེས་སྐུ། །དྲན་པས་མཆོག་སྟེར་ཚེ་ལྷའི་བདེན་བྱིན་གྱིས། །ཡོངས་ཀྱི་འདྲེན་པ་རྡོ་རྗེ་འཆང་ཆེན་པོའི། །གསང་གསུམ་རྡོ་རྗེའི་ཁམས་སུ་བརྟན་གྱུར་ཅིག །རིས་མེད་བསྟན་པའི་ལྷ་ལམ་ཡངས་པའི་ངོགས། །ཁྱོད་ཞལ་ཉིན་བྱེད་དབང་པོ་རྟག་བརྟན་ཅིང༌། །ལེགས་མཛད་ཕྲིན་ལས་བཟང་པོའི་སྣང་བ་ཡིས། །ཕན་བདེའི་ཨུཏྤལ་ཅིག་ཆར་བཞད་གྱུར་ཅིག །བདག་ཀྱང་མི་མཐུན་གཡུལ་ལས་རྣམ་རྒྱལ་ཞིང༌། །རིས་མེད་བསྟན་ལ་ཕན་པའི་ལྷག་བསམ་ཤུགས༑ ༑གེགས་མེད་འགྲུབ་པའི་སྐྱབས་བསྲུང་མི་གཡེལ་ངོས། །དགྱེས་བརྩེའི་བཀའ་མཆིད་ལྷ་ཆུའི་རྒྱུན་བཞིན་དུ། །དེ་སྐད་ཞུ་མཆིད་ངང་པའི་བུ་མོ་ནི། །ལྷ་རྫས་དར་ཀྱི་འདབ་གཤོག་ཆེར་གཡོ་ཞིང༌། །རིན་ཆེན་ཟུང་གི་རྐང་གདུབ་འཁྲོལ་བཞིན་དུ། །ཁྱོད་དྲུང་འོ་མའི་རྒྱ་མཚོར་རྒྱུ་འདིའོ། །ཞུ་ཡིག་སྤྱན་ལམ་དུ་འབབས་པའི་རྟེན་སོགས།
༄༅། །དགེ་ལེགས་བྱེ་བའི་དཔལ་གྱིས་མངོན་མཐོ་བའི། །གྲུབ་རིག་འཛིན་པ་ཡོངས་ཀྱི་ཅོད་པཎ་གྱིས། །ལན་སྟོང་ཕྱིས་པའི་ཞབས་སེན་མ་ཎི་ཀ །བསམ་འཕེལ་དབང་གི་རྒྱལ་པོ་གང་གི་དྲུང༌། །གང་སྐུའི་རི་མོ་དཔྱིད་དུ་འཕོས་པ་ཡིས། །དད་གསུམ་རྣམ་པར་འཕེལ་བའི་རྫིང་བུ་ལས། །ཉེར་ཐོན་སོར་བཅུ་པདྨ་དཀར་པོའི་ཕྲེང༌། །ཡན་ལག་མཆོག་གིས་བཏེགས་ནས་འདི་སྐད་གསོལ། །མགོན་ཁྱོད་གཟོད་མ་ཉིད་ནས་བྱང་ཆུབ་ཀྱང༌། །སྙིང་རྗེ་ཆེན་པོས་གདུལ་དཀའི་འགྲོ་བ་ལ། །རྗེས་དགོངས་ངོ་མཚར་ཞིང་སྐུའི་བཀོད་པའི་སྤྲིན། །སྲིད་མཐར་སྟོན་པ་འཕགས་པའི་རང་གཤིས་ལགས། །བསོད་ནམས་བྱེ་བ་འབུམ་གྱི་ཆུ་གཏེར་ལས། །ཉེར་འཁྲུངས་མཚན་དཔེའི་རི་མོ་གཡས་སུ་འཁྱིལ། །དགེ་མཚན་སྲིད་པའི་རིམས་ནད་རྒྱུན་གཅོད་པ། །གང་སྐུ་སྐྱེ་བ་ལྔ་པའི་དཔལ་དང་འཐབ། །གསུང་གསང་ཡིད་འོང་ལྷ་ཡི་རྔ་སྒྲ་མཆོག །ལན་གཅིག་ཐོས་པས་བག་མེད་ཉེས་ཀུན་སེལ། །དམན་ལམ་ཕྲུ་མས་མི་བརྫི་དགེ་མཚན་དཔལ། །སྐལ་བཟང་རྣམ་སད་གཞོན་ནུའི་དགའ་སྟོན་ཉིད། །གཏིང་མཐའ་མི་དཔོག་མཁྱེན་པའི་མཁའ་དབྱིངས་སུ། །བརྩེ་ཆེན་ཐུགས་རྗེའི་ཉི་ཟླའི་བགྲོད་པས་མཛེས། །ནུས་མཐུའི་ཟེར་གྱིས་ས་གསུམ་རྒུད་མུན་སེལ། །ཕན་བདེའི་འདབ་སྟོང་ཅི་དགར་བཞད་ལ་དབང༌། །དཔག་མེད་ཡོན་ཏན་ནོར་བུའི་གཏེར་ཆེན་པོ། །དུས་གསུམ་རྒྱལ་དང་མཉམ་པ་ཉིད་གྱུར་ཕྱིར། །བློ་ཆེན་འཕགས་པས་བགྲང་བར་བཟོད་མིན་ན༑ ༑བདག་ལྟས་བརྗོད་རློམ་བྱིས་པའི་ཟློས་གར་ཉིད། །བསྡུ་བཞིའི་རླབས་ཕྲེང་འབུམ་ཕྲག་གཡོ་བ་ཡི། །གཞན་ཕན་ཕྲིན་ལས་ཚད་མེད་ཆུ་གཏེར་ཆེའི། །ཟེགས་མ་རེས་ཀྱང་བསྟན་འགྲོའི་སྲོག་གི་ཟུངས། །འཛིན་ལ་ལྷ་ཡི་བདུད་རྩིས་དཔེར་འོས་མིན། །ཨོ༷་རྒྱན༷་མཁན་པོའི་རིང་ལུགས་ཟླ་མེད་པ། །སྨིན༷་གྲོ༷ལ་འདོད་དགུར་འཇོ་བའི་ཡིད་བཞིན་དབང༌། །བཤད་སྒྲུབ་རྒྱལ་མཚན་རྩེ་མོར་འདེགས་མཛད་པའི། །ཐར་གླིང་བགྲོད་པའི་དེད་དཔོན་ཁྱོད་མཚུངས་སུ། །དེ་སླད་གང་གི་ཞབས་སེན་ཀེ་ཏ་ཀས། །ལན་གཅིག་བསྒྲུབ་པའི་སྐལ་བཟང་ཐོབ་པ་འདིས། །བསྟི་གནས་རྫིང་བུ་འདི་ཡང་འབྲས་བཅས་ཏེ། །བསྟན་གཉིས་དར་གླིང་བརྗོད་པ་དོན་ལྡན་བྱས། །ངོ་མཚར་ཆེའོ་རྟེན་འབྱུང་དགེ་བའི་མཐུ། །བཀའ་དྲིན་ཆེའོ་གྲུབ་རིགས་འཕགས་པའི་སྲས། །འདོད་པ་འགྲུབ་བོ་ཚེ་གང་བརྣག་པའི་འབྲས། །བློ་སེམས་བདེའོ་འབྲལ་མེད་རྗེས་འཛིན་གསོལ། །དེང་གི་ཆར་ཨོ་རྒྱན་དུས་གསུམ་མཁྱེན་པའི་རིང་ལུགས༑ མདོ་སྔགས་བསྟན་པ་རྒྱ་མཚོའི་འབྱུང་ཁུངས། རྒྱུད་ལུང་མན་ངག་བྱེ་བའི་གཏེར་མཛོད༑ གསང་ཆེན་སྔ་འགྱུར་རྡོ་རྗེ་ཐེག་པའི་བསྟན་པ་རིན་པོ་ཆེ་བཤད་སྒྲུབ་ལས་གསུམ་གྱི་སྒོ་ནས་སླར་འདེགས་པའི་ངོ་མཚར་བའི་རྣམ་ཐར་དང་བཀའ་དྲིན། དཔལ་ལྡན་བསིལ་རིའི་ཕྲེང་བས་མཛེས་པའི་ལྗོངས་འདིར་འགྲན་ཟླ་ཐམས་ཅད་བྲལ་བ། ཁམས་གསུམ་ཆོས་ཀྱི་རྒྱལ་པོ་མཚན་བརྗོད་པར་དཀའ་བ་རིག་འཛིན་གཏེར་བདག་གླིང་པའི་ངེས་དོན་ཆོས་ཀྱི་རྒྱལ་སྲིད་སྐྱོང་བའི་ཁྲི་ཆེན་འགྲན་བྲལ་གྱི་རིག་པ་འཛིན་པ་མཆོག་ཉིད། མདོ་སྨད་བསྟན་འགྲོའི་བསོད་ནམས་ཀྱི་ཞིང་དུ་ཆིབས་བསྐྱོད་ངོས། འདིར་ཡང་ཇི་ལྟར་གསོལ་བ་བཏབ་པ་བཞིན༑ ཞབས་ཟུང་གསེར་གྱི་འཁོར་ལོའི་རེ་ཁ་རྣམ་པར་བཀྲ་བ་ཉེ་བར་བཀོད་ནས་རྒྱལ་ཀུན་ཡེ་ཤེས་གཅིག་བསྡུས་འཆི་མེད་ཚེ་དང་ཡེ་ཤེས་དཔག་ཏུ་མེད་པའི་མགོན་པོའི་གསང་བ་གསུམ་དང་རྣམ་དབྱེར་མེད་པའི་སྐུར་བཞེངས་ནས། བདག་ཅག་འདིར་འདུས་པ་རྣམས།གནས་སྐབས་སུ་རིང་འཚོའི་སྲོག་གི་ཀ་བ་བརྟན་པ་དང༌། མཐར་ཐུག་འཆི་མེད་རྟག་པ་དམ་པའི་ངོ་བོ་རིགས་ཁམས་ཡོངས་སུ་སྨིན་པར་མཛད་ཅིང༌། བདེན་ཚིག་ཤིས་པའི་མེ་ཏོག་གི་ཆར་ཆེན་པོས་བརྟན་གཡོའི་དགེ་མཚན་སྤེལ་བར་མཛད་པའི་བཀའ་དྲིན་ནི་བྱང་ཆུབ་སྙིང་པོའི་བར་དུ་གཞལ་དཀའི་གནས་སུ་གྱུར་པས། སྟོང་གསུམ་མི་མཇེད་ཀྱི་ཞིང་ཀུན་རིན་པོ་ཆེ་སྣ་བདུན་གྱིས་ཕྱུར་བུར་བཀང་སྟེ་ཕུལ་ཡང་ཆ་ཤས་ཕྲ་མོ་ཙམ་ཡང་འཚོབ་མི་ནུས་མོད༑ སྔོན་གྱི་བླ་སློབ་དགོན་མ་བུའི་འབྲེལ་ཟབ་ཐུན་མིན་སྟབས། དབྱིངས་ཚོམ་མི་གནང་སྙམ་པའི་སྤྱི་བརྟོལ་གྱིས་མཎྜལ་རྟེན་མཚོན་པར། ཐོག་མར་བཀྲ་ཤིས་པའི་ལྷ་རྫས་རབ་དཀར་ཉིན་མོ་བདེ་ལེགས་སྲིད་དུ་རིང་བ། བཅས་དངོས་པོའི་འབྱོར་ཚོགས་པདྨའི་སྐུད་པ་ལྟར་ཆེས་ཕྲ་ཡང༌། ཡིད་སྤྲུལ་ཀུན་ཏུ་བཟང་པོའི་མཆོད་སྤྲིན་དུ་སྤྲོས་ཏེ། འཇུག་སྒྲུབ་པའི་མཆོད་པ་དང་རྗེས་སུ་འབྲེལ་བར་གུས་སྤྲོ་ཞིང་དྭངས་བའི་བློས་འབུལ་བ་ལགས་ན་ཐུགས་བརྩེས་རྗེས་བཞེས་དང༌། སོགས།
༄༅། །རྒྱལ་བ་ཀུན་གྱི་ཡབ་གཅིག་རྗེ་བཙུན་མཁྱེན་པའི་གཏེར། །ལྔ་བདོའི་འགྲོ་ལ་རྗེས་བརྩེས་དགེ་བའི་བཤེས་ཀྱི་ཚུལ། །ཕྱོགས་ལས་རྣམ་རྒྱལ་ཀུན་གཟིགས་མ་ཧཱ་པཎྜི་ཏའི། །ཞབས་སེན་རྡུལ་བྲལ་ཡིད་བཞིན་དབང་གི་རྒྱལ་པོའི་དྲུང༌། ༡ །གུས་ལྡན་སོར་བཅུའི་ཐལ་སྦྱར་པདྨ་དཀར་པོའི་ཕྲེང༌། །ཚངས་གནས་རལ་པའི་ཅོད་པཎ་རྩེ་མོར་ལེགས་བཀོད་ནས། །རབ་དྭངས་བློ་ཡིས་ཞུ་མཆིད་རྐང་པ་དྲུག་པའི་གླུ། །སྒྲོགས་འདིར་སྙན་དབང་ཨུཏྤལ་གཞོན་ནུ་བག་ཙམ་གཡོར། ༢ །ནམ་མཁའི་མཐའ་དང་སེམས་ཅན་དབྱིངས་མཐའ་ཇི་སྲིད་བར། །རྣམ་ཐར་རྒྱ་མཚོ་ཆོས་ཀྱི་དབྱིངས་དང་སྙོམས་འཇུག་པས། །འཇམ་པའི་རྡོ་རྗེའི་གསང་གསུམ་ཡོན་ཏན་འདི་འདྲ་ཞེས། །ཚུར་མཐོང་བྱིས་པའི་བློ་ཡིས་ནམ་ཡང་གཞལ་བྱ་ཅི། ༣ །འཛམ་གླིང་མཛེས་པར་བྱེད་པའི་རྒྱན་དྲུག་མཆོག་གཉིས་ཀྱི། །ཕུལ་བྱུང་མཁྱེན་བརྩེ་ནུས་པའི་ཡོན་ཏན་བྱེ་བ་འབུམ། །མ་ལུས་བདག་གིར་ཡོངས་བཞེས་དོན་གྱི་སརྦ་ཛྙཱ། །ཁྱོད་མཚུངས་དབྱིགས་འཛིན་ཡངས་པའི་གཞི་ན་སུ་ཞིག་ཡོད། ༤ །ཁྱོད་གསུང་ལེགས་བཤད་ཉིན་མོར་བྱེད་པའི་འོད་ཟེར་གྱིས། །རེག་པའི་མོད་ལ་ཐུབ་བསྟན་དྲི་བཟང་ཁང་པའི་ཚལ། །ལུང་རྟོགས་སྦྲང་རྩིའི་བཅུད་ཀྱིས་གཏམས་པའི་དགེ་མཚན་གྱིས། །ས་འདི་འོག་མིན་ལས་ཀྱང་བསྔགས་འོས་མཆོག་ཏུ་བྱས། ༥ །མཆོག་བྱིན་དཔག་བསམ་ལྗོན་པའི་གྲིབ་བསིལ་སྣུམ་པོ་རུ། །བདེ་བར་ངལ་འཚོའི་དབུགས་དབྱུང་ཐོབ་པའི་འགྲོ་མང་ཁམས། །དེང་ནས་སྲིད་པའི་དབུལ་བ་མ་ལུས་རྒྱུན་བཅད་ནས། །ངེས་ལེགས་ཐར་པའི་འབྱོར་ཚོགས་ལྷུན་གྱིས་གྲུབ་པར་བྱས། ༦ །དེ་སླད་རིས་བྲལ་བསྟན་འགྲོའི་ལེགས་བྱས་ཡངས་པའི་མཁར། །གང་གི་གསང་གསུམ་སྣང་བའི་མུ་ཁྱུད་རྟག་བརྟན་ཞིང༌། །ཟབ་རྒྱས་ཆོས་ཀྱི་འོད་ཟེར་སྟོང་དུ་འབར་བ་ཡིས། །རྫོགས་ལྡན་ཉིན་མོའི་དགའ་སྟོན་ཅིར་ཡང་དར་གྱུར་ཅིག༧ །ཁྱད་པར་འཇམ་མགོན་ཁྲི་སྡེ་སྣང་མཛད་ལོ་ཙཱ་ཡི། །ཐུགས་བསྐྱེད་དུས་སྨིན་ཡེ་ཤེས་སྐུ་ཅན་འཁོར་ལོའི་མགོན། །ཡོངས་རྫོགས་བསྟན་པའི་ཉི་མ་གཅིག་གྱུར་མཆོག་ཟུང་གི། །རིང་ལུགས་མི་ནུབ་རྒྱལ་མཚན་སླར་ཡང་བསྒྲེང་བར་མཛོད། ༨ །ཕྱོགས་སུ་མ་ལྷུང་ཐུབ་བསྟན་ཡོངས་ཀྱི་མགོན་གཅིག་པུ། །རིས་སུ་མ་ཆད་སྒྲུབ་བརྒྱུད་བརྒྱད་ཀྱི་ཤིང་རྟ་བ། །ཚིག་ཙམ་མ་ཡིན་དོན་གྱི་རྒྱལ་བ་གཉིས་པ་དངོས། །མཆོག་ཟུང་རྣམ་པར་བཀའ་དྲིན་སུ་ཡིས་དཔོག་པར་ནུས༑ ༩ ༑དེ་སླད་དེ་ཡི་ཞལ་ལུང་བཏུང་བའི་སྐལ་བཟང་གི། །སློབ་ཚོགས་རྒྱུ་སྐར་ཕྲེང་བས་མཁའ་དབྱིངས་ཁྱབ་མོད་ཀྱི། །ཇི་བཞིན་དགོངས་པ་མ་ནོར་གསལ་ནུས་ཉིན་མོར་བྱེད། །ཁྱོད་གསུང་འགའ་ཡང་སྲིད་ཞིའི་ཁོངས་ན་མ་རྙེད་ཕྱིར། ༡༠ །གུས་ལྡན་ལྷག་བསམ་རྨ་བྱ་དགའ་བའི་ཟློས་གར་གྱིས། །མཁྱེན་བཟང་ཐུགས་རྗེའི་ཆུ་འཛིན་ཉེ་བར་བསྐུལ་བ་ལས། །ལུང་རིགས་མན་ངག་ཟབ་མོའི་འབྲུག་སྒྲ་ཆེར་སྒྲོགས་པའི། །ལེགས་བཤད་བདུད་རྩིའི་གྲུ་ཆར་ཅི་དགར་བསྙིལ་བར་མཛོད། ༡༡ །གངས་ལྗོངས་སྒྲུབ་བརྒྱུད་ཆེ་བརྒྱད་གདམ་པའི་མ་ཎི་ཀ །གཅིག་བསྡུས་མཛོད་ཀྱི་རྒྱབ་ཆོས་འཆོས་སྐྱོབ་བྱེ་བའི་གཏེར། །སོ་སོའི་གྲུབ་མཐའ་མ་འདྲེས་རང་རྐང་ཚུགས་པའི་ངང༌། །ཀུན་ཀྱང་མཐར་ཐུག་དགོངས་བཞེད་རྫོགས་པ་ཆེན་པོ་རུ། །འདུམ་པའི་བསྟན་བཅོས་སྔོན་མེད་ཐུབ་བསྟན་མཛེས་པའི་རྒྱན། ༡༢ །ཐོས་པ་ཙམ་གྱིས་དག་སྣང་དཀར་པོའི་སྒོ་འབྱེད་ཅིང༌། བསམ་པ་ཙམ་གྱིས་ཐེ་ཚོམ་མདུད་པ་བརྒྱ་ཕྲག་འགྲོལ། བསྒོམས་པས་ཡེ་ཤེས་ཉི་མ་ཁོང་ནས་འཆར་ནུས་པའི། ཟབ་རྒྱས་ཆོས་ཀྱི་སྒོ་འཕར་གསར་དུ་འབྱེད་མཛད་གསོལ། ༡༣ །ཐུབ་བསྟན་མདོ་དང་སྔགས་ཀྱི་ལྷ་གོས་པཉྩ་ལིར། །ཁྱོད་གསུང་སྔོན་མེད་གདེངས་ཅན་གཙུག་ནོར་ལེགས་བཀོད་པས། །རྒོལ་ངན་དགྲ་ཡིས་མི་བརྫི་ངེས་དོན་སྙིང་པོ་ཡི། །རྒྱལ་མཚན་རྟག་པར་བསྒྲེངས་པའི་དགེ་མཚན་འབར་གྱུར་ཅིག༡༤ ༑བདག་ཀྱང་ཡེ་ཤེས་འཇུག་པ་ཟབ་མོས་རྗེས་བཟུང་ནས། །ཟབ་རྒྱས་གདམས་པའི་བདུད་རྩིས་བློ་ཡི་བུམ་པ་བཟང༌། །ལེགས་པར་འགེངས་པའི་སྐལ་བཟང་དུས་ལས་ཡོལ་མིན་པར། །དགའ་སྟོན་དེང་འདིར་མངོན་སུམ་སྩོལ་བར་མཛད་དུ་གསོལ། ༡༥ །བི་ཛ་ཡས་སོ།།
༄༅། །ཨོཾ་སྭསྟི། གང་ལ་བརྟེན་ན་མཆོག་ཐུན་འདོད་དགུའི་ཆར། །ཅི་དགར་འཇོ་བ་ཡིད་བཞིན་ནོར་ལྟ་བུའི། །བླ་མ་མཆོག་དང་དབྱེར་མེད་ལྷག་པའི་ལྷས། །ཁྱེད་ཅག་རྣམ་པ་ཀུན་ཏུ་སྲུང་གྱུར་ཅིག །བདེན་པར་སྨྲའོ་སྙིང་གི་གྲོགས་པོ་དག །འདྲིས་པའི་ཚིག་ལ་སྙན་གྱི་དབང་པོ་གཏོད། །འཐད་པའི་མཆིད་འདི་ཐུགས་ཀྱི་བུམ་པར་ཆོངས། །རེ་བའི་གནས་ལ་འབྲས་མེད་མ་མཛད་ཅིག །ཀྱེ་ལགས་སྐྱོབ་པ་མཚུངས་མེད་ཐུབ་ཆེན་དེས། །ཡུ་བུའི་དོན་དུ་བརྩོན་པས་གོ་བགོས་ནས། །གྲངས་མེད་གསུམ་དུ་ཚོགས་གཉིས་དཔུང་བསྐུལ་བའི། །རིང་ལུགས་དྲི་མེད་རྒྱལ་སྲིད་ཡིད་བཞིན་དབང༌། །མཁན་སློབ་ཆོས་རྒྱལ་ཐུགས་བསྐྱེད་རྒྱལ་མཚན་རྩེར། །བསྙེན་པའི་དགེ་མཚན་ངོ་མཚར་འབུམ་འཕྲོ་ཡང༌། །དེང་དུས་སྙིགས་སྤྱོད་རྡུལ་གྱིས་ཆེར་སྦགས་པ། །འདི་ཚུལ་གཟིགས་ནས་དམ་པའི་མགོན་རྣམས་ཀྱི། །འཁོར་ལོ་གསུམ་གྱི་བྱི་དོར་མཛད་པ་ལགས། །དེ་ཕྱིར་མཚུངས་བྲལ་དམ་པ་མཆོག་རྣམས་ཀྱི། །བཀའ་དྲིན་རྗེས་སུ་དྲན་དང་གསོབ་འདོད་བློས། །གཞན་རྐྱེན་ཕྲ་མོའི་དབང་དུ་མི་གཏོང་བར༑ ༑དོན་ཆེན་རྣམ་དཀར་བགྱི་འོས་མཐར་ཕྱིན་མཛོད། །རྒྱལ་ཀུན་ཡབ་ཅིག་རྗེ་བཙུན་མཁྱེན་པའི་གཏེར། །ངུར་སྨིག་གར་གྱིས་རོལ་པའི་མགོན་པོ་མཆོག །འཛམ་གླིང་སྨྲ་བའི་ཉི་མ་གཅིག་པུ་དེའི། །བཀའ་ལུང་ནོར་བུའི་ཅོད་པཎ་ལྕི་བའི་ཁུར། །འུ་ཅག་གནས་ལྔའི་རྩེ་མོར་ཆབས་ཅིག་ཏུ། །ལྟུང་བའི་སྐལ་བཟང་ཐོབ་འདི་འབྲས་མེད་མིན། །སྟོན་པ་མཆོག་གི་བདེན་གསུང་སེང་གེའི་སྒྲས། །རྫས་ལས་བྱུང་བའི་བསོད་ནམས་རྣམ་བདུན་ཞེས། །རྗེས་བསྔགས་གང་དེའི་ཕུལ་བྱུང་གཙུག་ལག་ཁང༌། །རྟེན་དང་བརྟེན་པའི་ཁྱད་པར་འདི་ཁོ་ན། །བདེ་གཤེགས་མཆོད་རྟེན་སྐུ་གཟུགས་ལྷ་ཁང་ལ། །ཇི་ཙམ་རྡུལ་ཕྲན་སོང་བ་དེ་ཉིད་གྲངས། །གུས་པའི་ཡིད་ཀྱིས་དེ་བྱེད་མི་རྣམས་ཀྱིས། །ལྷ་ཡུལ་ས་སྟེང་རྒྱལ་སྲིད་ངེས་པར་ཐོབ། །གཟུགས་དང་གཟུགས་མེད་ཁམས་ཀྱི་ཏིང་འཛིན་ནི། །ཕུན་སུམ་ཚོགས་པའི་ས་མཆོག་ཀུན་མྱོང་བ། །ཐ་མ་སྐྱེ་དང་རྒ་བ་ལ་སོགས་པའི། །སྡུག་བསྔལ་མེད་པའི་སངས་རྒྱས་མངོན་བྱེད་གསུངས། །གང་གིས་འཁྲུགས་པའི་ཡིད་ཀྱིས་རྟེན་གསུམ་བལྟས། །གང་དག་རྩེད་མོའི་ཕྱིར་ཙམ་སྐུ་གཟུགས་འདྲི། །ཞར་བྱུང་མཆོད་རྟེན་སེར་ཁ་བསུབ་ཙམ་ཡང༌། །རིང་པོར་མི་ཐོགས་སྲིད་ལས་འདའ་གསུངས་ན། རྟག་གུས་སྦྱོར་བས་བརྩོན་པ་སྨོས་ཅི་དགོས༑ ༑གངྒཱའི་བྱེ་སྙེད་འཇིག་རྟེན་གསེར་དག་གིས། །བཀང་སྟེ་གང་ལ་སྦྱིན་པ་བྱིན་པ་བས༑ ༑དུས་ངན་ཚེ་ན་ཚིགས་བཅད་གཅིག་བརྗོད་པའི། །བསོད་ནམས་ཁྱད་འཕགས་དེ་སྙེད་བསྐལ་པ་རུ། །དང་བའི་སེམས་ཀྱིས་དཔག་ཡས་མཆོད་སྤྲིན་གྱིས། །སངས་རྒྱས་བྱེ་བ་ཁྲག་ཁྲིག་བསྙེན་བྱས་ལས། །ཐུབ་དབང་བསྟན་པ་འགག་པར་འགྱུར་ཉེའི་ཚེ། །ཉིན་མཚན་དུ་ནི་བསླབ་པ་གཅིག་སྤྱོད་པ། །བསོད་ནམས་ཆེ་ཞེས་ཐུབ་པ་མཆོག་གིས་གསུངས༑ ༑དེ་ཕྱིར་གཙུག་ལག་ཆོས་སྡེ་ཇི་ཙམ་དུ། །གནས་པ་དེ་སྲིད་དགེ་འདུན་སྡེ་འདུ་ཞིང༌༑ ༑ཉིན་བཞིན་ཀློག་དང་དེ་སེམས་བགྱིད་པ་ཡི། །བསོད་ནམས་ཕུང་པོ་ཚད་བཟུང་སུ་ཡིས་ནུས། །ཁྱད་པར་ཐུན་མིན་ནང་རྒྱུད་སྡེ་གསུམ་གྱི། །ཚོམ་བུ་ཚོགས་ཀྱི་སྒྲུབ་པའི་ཉེ་རྒྱུ་ཡིས། གྲངས་མེད་ཡིད་ཅན་གདོད་གཞིའི་རྒྱལ་ཐབས་ཆེར། །འགོད་པའི་ངོ་མཚར་བྱིས་བློས་གཞལ་བྱ་ཅི། །གལ་ཏེ་གང་དུ་འདུ་བ་མེད་གྱུར་ཀྱང༌། །གཙུག་ལག་ལྷག་མ་ཇི་ཙམ་གནས་ཀྱི་བར། །སྐད་ཅིག་རེ་བཞིན་བསོད་ནམས་མང་འཕེལ་ནས། །སེམས་ཤེས་སུ་ཞིག་འདི་ལ་སྤྲོ་བ་ལྷོད། །རང་ལ་དྲིན་ཐོབ་དགེ་བའི་བཤེས་གཉེན་ནི། །མདོ་རྒྱུད་ཀུན་ནས་སངས་རྒྱས་ཉིད་དུ་བསྟན། །དཀྱིལ་འཁོར་ཀུན་གྱི་དབང་ཕྱུག་རྡོ་རྗེ་འཛིན། །གང་གི་བཀའ་ཀུན་མི་གཅོག་ཐུགས་བཟུང་ནས། །ཞབས་ཏོག་སྲི་ཞུ་ལུས་ངག་བཀོལ་བའི་ལས། །འདུས་བྱས་དགེ་རྩ་ཕལ་གྱིས་དོ་ཟླ་མིན། །འཕགས་བོད་གྲུབ་པ་ཡོངས་ཀྱི་ལོ་རྒྱུས་བཞིན། །དོན་གཉིས་སུག་རྩེར་གནས་ལ་སྨྱོན་དུ་ཅི། །དེ་སླད་མྱ་ངན་མེད་དཔལ་མི་ཡི་གཟུགས། །གཙུག་ནོར་མཆོག་དེའི་དགོངས་པ་བསྒྲུབ་སླད་དུ། །བདག་ཀྱང་བཞི་བརྒྱ་རྩ་བཞིའི་བྲོ་ནད་ཀྱིས༑ ༑གཙེས་ཀྱང་མི་ཞུམ་སྙིང་སྟོབས་དཔུང་བསྐྱེད་ན། །ཚུལ་འདིར་ཞུགས་ལ་སྤྲོ་བ་བརྟས་པ་ལགས། །སྙིང་གྲོགས་དག་ཀྱང་དེ་ལྟར་དགོངས་འཚལ་ལོ། །དཀའ་བའི་གནས་གང་ཞུམ་པས་མ་དོར་ན། །བཙོན་པས་མི་འགྲུབ་ཆོས་དེ་སྲིད་མ་ཡིན། །འུ་ཅག་བགྱི་བ་དོན་མེད་མི་འགྱུར་ཏེ། །དོན་ཆེན་འགྲུབ་པ་རྒྱལ་བཀའ་དཔང་པོར་ཆེ། །དེ་སྐད་ཁྱེད་ལ་དོ་གལ་བསྐྱེད་པ་འདི། །བབ་བཅོལ་མ་ལགས་ལུགས་ཀྱི་བསྟན་བཅོས་ལས། །བྱ་བ་ཀུན་ལ་བརྟགས་ཤིང་འཇུག་པ་དང༌། །བཀའ་བློ་བདེ་ཞིང་ངན་གཡོ་མི་བྱེད་པར། །བདེན་པར་སྨྲ་ཞིང་མགུ་བར་སླ་བ་ཡི། །མི་དེ་འཇིག་རྟེན་འདི་ན་བཟང་པོ་ཡིན། །བློ་གསལ་ཐབས་མཁས་ཡིད་གཞུངས་ཤེས་པ་བཀྲ། །ཚོད་རིག་ཚིག་དང་སྒོ་དྲག་མཐུ་ཤེས་པ། །བརྩོན་འགྲུས་ཆེ་ལ་གཞན་གྱིས་མ་བསླུས་པའི། །མི་དེ་འཇིག་རྟེན་འདི་ན་གོ་ཆོད་ཡིན། །ཞེས་བཤད་ཚུལ་འདི་གཞན་ལ་མེད་མཐོང་ནས། །ཡང་ཡང་ནན་ཏན་བསྐྱེད་དོན་དེ་ལགས་པ༑ ༑མཁྱེན་པར་མཛོད་ཅིག་ཀ་ཡེ་གྲོགས་པོ་དག །གསོལ་བའི་ཚིག་འདི་གསོན་དང་འཕྲལ་ཡུན་དགེ། །ཤིས་པའི་མེ་ཏོག་རྩ་གསུམ་ལྷ་རྣམས་དང༌། །དཀར་ཕྱོགས་སྐྱོང་བ་ཡོངས་ཀྱིས་སྩོལ་བར་ངེས། །དེ་སྐད་ཆོས་དང་འཇིག་རྟེན་བྱ་གཞག་གིས། །ཚུར་ལ་ལེན་བརྒྱར་བཏང་ཡང་ཕར་ཕར་དུ། །སྙེགས་རློམ་ཅོལ་ཆུང་བྱིས་པའི་ངང་ཚུལ་ཅན། །དེ་ཡི་ལྷག་བསམ་དཀར་པོའི་སྐྱེས་བཅས་ཕུལ། །ཞེས་པདྨ་བི་ཛས་སྨྲས་པ་དོན་དང་ལྡན་པར་གྱུར་ཅིག
༄༅། །བླ་མ་ལ་ཕྱག་འཚལ་ལོ། །དལ་འབྱོར་རྙེད་པར་དཀའ་འོ་དམ་ཆོས་སྙིང་པོར་སྒྲུབས། །མི་རྟག་འཆི་བ་འོང་ངོ་བརྩོན་འགྲུས་ལྕག་གིས་བྲོབ། །ལས་འབྲས་བསླུ་བ་མེད་དོ་ལག་ལེན་ཕྲ་ཞིབ་མཛོད། །འཁོར་བའི་སྡུག་བསྔལ་མཐའ་མེད་ངེས་འབྱུང་སྐྱོ་བ་བསྐྱེད། །ཐེག་ཆེན་ལམ་རྩ་ཡིན་ནོ་དགེ་བའི་བཤེས་གཉེན་བསྟེན། །ནམ་ཡང་བསླུ་བ་མི་སྲིད་མཆོག་གསུམ་སྐྱབས་སུ་བརྟེན། །འགྲོ་ཀུན་ཕ་མ་ཡིན་པས་སྙིང་རྗེ་བྱང་སེམས་སྒོམས། །སྒྲིབ་སྦྱོང་སྙིང་པོ་ཡིན་ནོ་རྡོར་སེམས་སྒོམ་བཟླས་འབད། །ཚོགས་བསགས་ཉམས་ལེན་ཡིན་ནོ་སྐུ་གསུམ་ཞིང་ཁམས་ཕུལ། །ལམ་གྱི་སྲོག་ཤིང་ཡིན་པས་བླ་མའི་རྣལ་འབྱོར་སྒོམས། །དོན་གྱི་སྙིང་པོ་ཡིན་ནོ་ཆོས་དང་གང་མཐུན་གྱིས། །རང་སེམས་རང་ལ་དཀར་ན་རང་མགོ་ཐོན་པར་མཛོད། །བསླབ་བྱ་དེ་ལས་མེད་དོ་སྙིང་ལ་འཇོག་པར་ཞུ། །མངྒལཾ།
༄༅། །ཨོཾ་སྭ་སྟི། ཡོན་ཏན་ཀུན་ལྡན་ཉེས་པའི་སྐྱོན་དང་བྲལ། །མཐོང་ཐོས་དྲན་རེག་འབྲེལ་ཚད་དོན་དང་ལྡན། །རྒྱལ་བའི་ལུང་ཟིན་སངས་རྒྱས་དངོས་སྣང་ཞབས། །འབྲལ་མེད་སྙིང་གི་པདྨོར་རྟག་བཀོད་ནས། །གནས་སྐབས་དུས་དང་མཐུན་པའི་གཏམ་ཞིག་སྒྲོགས། །ཕྱི་སྣོད་འགྱུར་བ་ལོ་རེ་ལོ་རེ་བཞིན། །མི་སྤྱོད་འགྱུར་བ་ཟླ་རེ་ཟླ་རེས་ཞན། །ཀུན་ཀྱང་མི་རྟག་གློག་གི་གར་མཁན་བཞིན། །སྙིགས་ལྔའི་རང་མཚང་གཟིགས་དང་མི་སྐྱོའམ། །སྟོན་ཆེན་རེ་ལ་མི་འདྲའི་གྲུབ་མཐའ་རེ། །མཁས་གྲགས་རེ་ལ་མི་འདྲའི་བཤད་སྒྲོས་རེ། །སྒོམ་ཆེན་རེ་ལ་མི་འདྲའི་སེམས་འཛིན་རེ། །སྔགས་སྤྱོད་རེ་ལ་མི་འདྲའི་གཏེར་ཆོས་རེ། །གྲུབ་ཐོབ་རེ་ལ་མི་འདྲའི་མཛད་སྤྱོད་རེ། །གང་ཟག་རེ་ལ་མི་འདྲའི་ཆོས་སྐད་རེ། །མ་བརྟགས་ཉམས་དགའ་བརྟགས་ན་ཐེ་ཚོམ་གཞི། །ཕལ་ཆེར་སྔོན་བྱོན་དམ་པའི་ལུགས་ལས་རིང༌། །འོན་ཀྱང་ཐུབ་པས་ང་དང་ང་འདྲ་ལས། །གང་ཟག་རྒྱུད་ཚོད་གང་ཟག་ཕལ་གྱིས་མིན། །གལ་ཏེ་བཟུང་ན་ཉམས་པ་ཆེན་པོ་གསུངས། །དེ་བས་བཏང་སྙོམས་བཞག་ལེགས་ཉེས་མེད་ཕྱིར། །མི་བསྟོད་མི་སྨད་རྗེས་སུ་འཇུག་བྱ་མིན། །ཐོས་བསམ་ནུས་ན་རྒྱན་དྲུག་རོང་ཀློང་གཞུང༌། །བློ་སྦྱོང་ནུས་ན་བཀའ་གདམས་མན་ངག་ཟབ། །འཆད་སྤེལ་ནུས་ན་མདོ་སྒྱུ་སྒྲུབ་སྡེ་བརྒྱད། །ཉམས་ལེན་ནུས་ན་སྙིང་ཐིག་རྣམ་པ་གསུམ། །བྱ་བ་ནུས་ན་བཤད་སྒྲུབ་རྒྱལ་མཚན་ཚུགས། །སྙིང་རུས་ནུས་ན་ཚེ་དང་སྒྲུབ་པ་སྙོམས། །བློ་གཏད་ནུས་ན་པད་འབྱུང་རྗེ་བཙུན་མ། །ཙབ་ཙུབ་བློ་སྣ་མང་པོས་དགོས་པ་གང༌། །བདག་ལྟ་དམན་ཡང་བརྒྱུད་པ་བཟང་པོའི་བུ། །ཐོས་པ་དམན་ཡང་ལམ་གྱི་འགྲོ་ཚུལ་ཤེས། །བསྒོམ་སྲན་ཆུང་ཡང་གཉུག་མའི་རང་གྲོལ་གོ །དེ་ཕྱིར་ཁོ་བོ་པད་རྣམ་ཞལ་ཏ་ཏེ། །དེ་བཞིན་མཛོད་དང་སུ་མ་མགུ་ཡང་ཆོག །དེ་རྣམས་ལས་ལྷག་ཚེ་འདིའི་བྱ་གཞག་སྤོངས། །དེ་ཀུན་ཨ་རབ་ཐུགས་ལ་ངེས་འཚལ་ཞུ། དགེ།
༄༅། །སྤྱིར་རྒྱལ་བ་ཐམས་ཅད་ཐབས་ལ་མཁས་པས་གདུལ་བྱའི་ཁམས་དབང་བསམ་པ་ལ་དགོངས་ཏེ་ཆོས་ཀྱི་བདུད་རྩི་བསམ་གྱིས་མི་ཁྱབ་པ་བསྟན་པ་ཐམས་ཅད་བསྡུ་ན་རྒྱུ་འབྲས་ཀྱི་ཐེག་པ་གཉིས་སུ་ངེས་ཤིང༌། དེ་གཉིས་ཀྱི་ཁྱད་པར་རིམ་བགྲོད་ཀྱི་གང་ཟག་ཁ་ཅིག་དྲང་བའི་ཆེད་དུ་བྱང་ཆུབ་མཆོག་ཏུ་སེམས་བསྐྱེད་ནས་བསྐལ་པ་གྲངས་མེད་གསུམ་སོགས་སུ་བསོད་ནམས་དང་ཡེ་ཤེས་ཀྱི་ཚོགས་བསགས་པའི་རྒྱུ་ལས་གདོད་མའི་གནས་ལུགས་མྱང་འདས་ཀྱི་འབྲས་བུ་ཐོབ་པར་འདོད་པས་རྒྱུ་འབྲས་སྔ་ཕྱིར་ཁས་ལེན་ཞིང་དེ་ལྟར་དུ་བརྩོན་པར་བྱེད་པ་ལ་མཚན་ཉིད་རྒྱུའི་ཐེག་པ་ཞེས་བྱ་སྟེ་རྒྱུ་འབྲས་སྔ་ཕྱིར་ཁས་ལེན་པའི་ཕྱིར་རོ། །གང་དག་དབང་རྣོན་གཅིག་ཆར་བ་ཁ་ཅིག་གི་དོན་དུ། སྣང་བརྟགས་ཀྱི་ཆོས་ཐམས་ཅད་ཡེ་ནས་སངས་རྒྱས་པའི་རང་བཞིན་དག་མཉམ་བདེན་པ་དབྱེར་མེད་ལྷག་པའི་ཆོས་སྐུ་ཆེན་པོར་གཏན་ལ་ཕབ་སྟེ། སྒོམ་སྤྱོད་འབྲས་བུའི་ཆོས་ཐམས་ཅད་དེ་ལྟར་དུ་ལ་ཟློ་སྟེ་ཉམས་སུ་བླངས་པས་འབྲས་བུ་ཚེ་གཅིག་ལ་མངོན་འཚང་རྒྱ་བར་བྱེད་པའི་ལམ་ངེས་དོན་དྲང་ཐད་དུ་སྟོན་པ་ལ་འབྲས་བུའི་ཐེག་པ་ཞེས་བྱ་སྟེ་རྒྱུ་འབྲས་རིམ་བགྲོད་དུ་མི་འདོད་པར་ད་ལྟ་ནས་འབྲས་བུ་ལམ་དུ་བྱེད་པའི་ཆ་ནས་དེ་ལྟར་དུ་བཏགས་སོ། །དེའི་ཕྱིར་འཁོར་ལོ་བར་པའི་བསྟན་དོན་ཤིང་རྟ་ཆེན་པོ་ཀླུ་སྒྲུབ་ཡབ་སྲས་ཀྱིས་བཀྲལ་བའི་ལམ་དབུ་མ་ཐལ་འགྱུར་པ་ནི་རྒྱུའི་ཐེག་པའི་གྲུབ་མཐའི་རྩེ་མོར་གྲུབ་སྟེ་ཆོས་ཐམས་ཅད་སྟོང་ཉིད་སྤྲོས་བྲལ་ཁས་ལེན་དང་བྲལ་བར་གཏན་ལ་ཕབ་ནས་བདེན་གཉིས་སམ་ཚོགས་གཉིས་ཟུང་དུ་འབྲེལ་བའི་ལམ་གྱི་སྐུ་གཉིས་ཀྱི་འབྲས་བུ་མངོན་དུ་ཐོབ་པར་འདོད་པའི་ཕྱིར༑ འདིའི་ལུགས་ཀྱི་བདེ་གཤེགས་སྙིང་པོའང་དྲང་དོན་ཙམ་དུ་བཟུང་སྟེ་རྒྱུ་འབྲས་སུ་ཁས་ལེན་པའི་ཕྱིར་རོ། །འཁོར་ལོ་ཐ་མའི་དགོངས་པ་རྒྱལ་ཚབ་ས་བཅུའི་དབང་ཕྱུག་གིས་ཐེག་པ་ཆེན་པོ་རྒྱུད་བླ་མ་སོགས་སུ་བཀྲལ་བའི་རྗེས་འབྲང་གི་ཤིང་རྟ་ཆེན་པོ་དག་གི་དགོངས་པ་ནི༑ བདེ་གཤེགས་སྙིང་པོ་ཟག་མེད་ཀྱི་ཡོན་ཏན་ཀུན་དང་རྣམ་དབྱེར་མེད་པའི་མཚན་ཉིད་ཅན་སྒྲ་ཇི་བཞིན་པར་ཁས་བླངས་ནས་ལམ་དང་འབྲས་བུའི་ཆོས་རྣམས་བསྐྱེད་བྱ་སྐྱེད་བྱེད་དུ་མི་འདོད་པར་བྲལ་རྒྱུ་དང་བྲལ་འབྲས་ཀྱི་ཚུལ་དུ་ཁས་བླངས་པས་དོན་གྱི་འབྲས་བུ་ལམ་བྱེད་ཀྱི་ཕྱོགས་སུ་གཏོགས་པས་མདོ་སྔགས་གཉིས་ཀྱི་མཚམས་སྦྱོར་གྱི་ཚུལ་དུ་གསུངས་པས་སྔ་མ་ལས་ཁྱད་པར་དུ་འཕགས་ཏེ་རྒྱུ་མཚན་ཉིད་ཀྱི་ཐེག་པ་ལས་དེ་ལྟར་སྒྲ་ཇི་བཞིན་པར་མ་བསྟན་པས་སོ། །དེའི་ཕྱིར་ཀུན་མཁྱེན་ཆོས་ཀྱི་རྒྱལ་པོས་མདོ་ཕྱོགས་ཀྱི་གྲུབ་མཐའ་འཆད་པའི་སྐབས་སུ་ཐལ་འགྱུར་པ་ཉིད་རྒྱུའི་ལྟ་བའི་རྩེ་མོར་ཞལ་གྱིས་བཞེས་པ་ཡིན་ལ། སྔགས་ཀྱི་ལྟ་གྲུབ་ཐུན་མིན་འཆད་པའི་སྐབས་སུ་གཞི་ལམ་འབྲས་བུའི་ཆོས་ཐམས་ཅད་ལྷུན་གྲུབ་འདུས་མ་བྱས་པར་གཏན་ལ་ཕབ་དགོས་པའི་ཕྱིར་དེ་དག་གི་སྐབས་སུ་འཁོར་ལོ་ཐ་མའི་བསྟན་དོན་རྒྱུད་བླ་སོགས་ནས་ཇི་སྐད་གསུངས་པ་བཞིན་མཛད་པ་ཡིན་ཏེ༑ ཞིབ་པར་ཡིད་བཞིན་མཛོད་དང་གྲུབ་མཐའ་མཛོད་སོགས་གསུང་རབ་རྣམས་ལ་བལྟས་པས་ཤེས་ནུས་སོ། །དེས་ན་འཁོར་ལོ་བར་པའི་བསྟན་དོན་ཆོས་ཐམས་ཅད་ཡོད་མེད་གཉིས་གཉིས་མིན་གྱི་མཐའ་བཞི་ག་བཀག་པའི་སྟོང་ཉིད་སྤྲོས་བྲལ་བསམ་བརྗོད་ལས་འདས་པར་བསྟན་པ་ནི་ཤེས་རབ་རྒྱུའི་དབུ་མ་སྟེ་མདོ་ཕྱོགས་ཀྱི་ལྟ་བའི་རྩེ་མོར་འདོད་དགོས་ཤིང༌༑ འཁོར་ལོ་ཐ་མའི་དགོངས་པ་རྒྱུད་བླ་ནས་གསུངས་པ་ལྟར་ན། སྔར་སྨོས་མ་ཐག་པའི་སྟོང་ཉིད་སྤྲོས་བྲལ་ཙམ་པོ་དེ་མཐའ་དང་པོ་འགོག་པའི་ལམ་ཡིན་པར་ཐོག་མར་དེ་ལྟར་བདེན་སྟོང་ཕུ་ཐག་ཆོད་པ་མ་བྱུང་ན་སྲིད་རྩེའི་བདག་འཛིན་རྩ་བ་ནས་གཅོད་མི་ནུས་པས་དེ་ལྟར་ལེགས་པར་གཏན་ལ་ཕབ་ནས། མཐར་སྟོང་འཛིན་གྱི་ཞེན་པ་དེ་ཡང་ངེས་པར་དགག་དགོས་ཏེ། དེ་ལ་ལེགས་པར་དཔྱད་ན་སྔ་མ་ནི། དཔེར་ན་རི་བོང་གི་རྭ་ཡོད་དམ་ཞེ་ན་མེད། རྭ་མེད་པ་ཉིད་ཡོད་དམ་ཞེ་ན་དེ་ཡང་མེད། རྭ་ཡོད་མེད་གཉིས་ཀ་ཡིན་པ་ཡོད་དམ་ཞེ་ན་དེ་ཡང་མེད། དེ་གཉིས་མིན་པ་ཡོད་དམ་ཞེ་ན་དེ་ཡང་མེད་ཅེས་བརྗོད་པ་དང་འདྲ་སྟེ། དོན་དུ་མེད་དགག་གི་སྟོང་པ་རྐྱང་རྐྱང་མོ་ཞིག་ལས་མ་འདས་པས་དེ་ཙམ་དུ་འཛིན་པའི་བློ་དེས་ཟུང་འཇུག་བློ་བྲལ་ཆེན་པོ་གཏན་ལ་འབེབས་མི་ནུས་པས་ན་སྔ་མས་གཏན་ལ་ཕབ་པའི་སྟོང་ཉིད་སྤྲོས་བྲལ་དེ་ཡང་ཕྱང་ཆད་སྟོང་པ་འབའ་{འགའ}ཞིག་མ་ཡིན་པར་སྐུ་དང་ཡེ་ཤེས་སོགས་ཟག་པ་མེད་པའི་ཡོན་ཏན་དང་ཡེ་ནས་ཉི་མ་དང་འོད་ཟེར་ཀྱི་ཚུལ་དུ་འདུ་འབྲལ་སྤངས་པའི་མཚན་ཉིད་དུ་གཏན་ལ་ཕབ་པས་སྔར་གྱི་སྟོང་འཛིན་གྱི་ཞེན་པ་འགོག་པར་བྱེད་པ་ཡིན་པས་མཐའ་ཕྱི་མ་དེས་ཁེགས་པ་ཡིན་ནོ། །ཡང་སྟོང་པ་དང་སྣང་བ་གཉིས་པོ་ཆོས་ཐ་དད་དུ་སོ་སོར་ཡོད་དམ་སྙམ་དུ་འཛིན་ན། དེ་ཉིད་བློ་གསུམ་པས་གཞལ་ཏེ་དེ་ལྟ་བུའི་སྣང་སྟོང་ངམ་བདེན་པ་གཉིས་ཀྱང་སྐུད་པ་དཀར་ནག་གཤིབ་པ་བཞིན་དུ་ཆོས་ཐ་དད་པར་ཡོད་པ་མིན་ཏེ། གང་སྣང་བ་དེ་སྟོང་ཞིང་གང་སྟོང་བཞིན་པ་དེ་སྣང་བ་ཡིན་པས་དེ་གཉིས་གསེར་དང་གསེར་གྱི་སེར་པོའམ་མེ་དང་མེ་ཡི་ཚ་བ་བཞིན་དུ་ཡེ་ནས་འདུ་འབྲལ་སྤངས་པའི་མཚན་ཉིད་དུ་གཏན་ལ་འབེབས་པའོ། །དེ་ལྟར་དཔྱད་ཚེ་བདེན་གཉིས་སམ་སྣང་སྟོང་དབྱེར་མེད་དོ་སྙམ་ན། དེ་བློ་ཕྱི་མ་བཞི་པས་གཏན་ལ་འབེབས། དོན་དམ་པར་འཕགས་པའི་གཟིགས་ངོར་དབྱེར་མེད་ཙམ་དུའང་གྲུབ་པ་མེད་དེ་ཟུང་འཇུག་སྤྲོས་བྲལ་བློ་འདས་ཆེན་པོར་གཏན་ལ་འབེབས་པ་ཡིན་ཏེ། དེ་ནི་འཕགས་པ་རྣམས་ཀྱི་མཉམ་བཞག་གི་ཡེ་ཤེས་ཟབ་མོའི་ཡུལ་ཙམ་ལས་ཐ་སྙད་ཀྱི་སྒྲ་དང་རྟོག་པའི་ཞེན་ཡུལ་མ་ཡིན་པའི་ཕྱིར་འདིའི་ལུགས་ཀྱི་བདེན་གཉིས་འཇོག་མཚམས་ཀྱང༌། གང་གནས་སྣང་མཐུན་པའི་ཡུལ་ཡུལ་ཅན་གཉིས་ཀ་དོན་དམ་བདེན་པ་དང༌། གང་གནས་སྣང་མི་མཐུན་པའི་ཡུལ་ཡུལ་ཅན་གཉིས་ཀ་ཀུན་རྫོབ་ཏུ་བཞག་པ་ཡིན་པས། མཉམ་བཞག་དོན་དམ་པར་སྤྲོས་པའི་མཚན་མ་ཐམས་ཅད་དང་བྲལ་ཡང་རྗེས་ཐོབ་ཐ་སྙད་དཔྱོད་བྱེད་ཀྱི་ཚད་མས་གཞལ་སྐབས་དོན་དམ་འཕགས་པའི་གཟིགས་ངོར་ཆོས་ཀྱི་དབྱིངས་དང་ཟག་པ་མེད་པའི་ཡོན་ཏན་རྣམས་ཡོད་པའམ་མངོན་དུ་གྱུར་པར་ཁས་ལེན་པ་ཡིན་ལ། འདི་ནི་ཐ་སྙད་དཔྱོད་ངོར་ཡིན་གྱི་དོན་དཔྱོད་ཀྱི་ངོར་སྟོང་ཉིད་བདེན་གྲུབ་ཏུ་སྒྲུབ་པ་མིན་ནོ། །ཐ་དཔྱོད་ཀྱི་ངོར་ནི། སྟོང་ཉིད་དམ་ཆོས་ཀྱི་དབྱིངས་ནི༑ དོན་དཔྱོད་ཀྱིས་རྙེད་དོན་འཕགས་པའི་མཉམ་བཞག་ངོར་ཡོད་པ་དང༌། མཐར་ཐུག་མི་བསླུ་བའི་དོན་དམ་མཚན་ཉིད་པར་ཁས་ལེན་དགོས་ཀྱི། དེ་ལྟ་མིན་ན་དོན་དམ་མིན་པར་འགྱུར་བའི་ཕྱིར་རོ། །དེ་ལྟ་ན་ཀུན་རྫོབ་ཀྱང་མིན་པས་བདེན་པ་གཉིས་ཀ་མ་ཡིན་པར་འགྱུར་རོ། །དེས་ན་འདི་ལྟར་ལེགས་པར་ཤན་ཕྱེད་ན་དགག་སྒྲུབ་ཀྱི་གྲུབ་མཐའི་འཆིང་བ་དབུ་མའི་དབྱིངས་སུ་ཞི་བར་འགྱུར་རོ། །དེས་ན་ཕྱི་མ་འདི་ལ་ཟུག་འཇུག་འབྲས་བུའི་དབུ་མ་ཞེས་བྱ་སྟེ་མདོ་སྔགས་མཚམས་སྦྱོར་གྱི་ཚུལ་དུ་གསུངས་པས་མཐར་ཐུག་ཐེག་པ་གཅིག་ཏུ་སྒྲུབ་པའི་རྟེན་འདི་ཉིད་ཡིན་པས་ཟབ་མོའི་དགོངས་པ་པྲ་ཡས་པར་མི་བྱའོ། །དེ་ལྟར་ལེགས་པར་བརྟགས་ན་སྔ་མ་མེད་དགག་གི་སྟོང་པ་ཉི་ཚེ་ཙམ་ལས། སྟོང་ཉིད་དང་སྤྲོས་བྲལ་སོགས་སུ་འདོགས་པའི་གཞི་མེད་ལ། ཕྱི་མ་ནི་ཟབ་གསལ་གཉིས་མེད་སྣང་སྟོང་ཟུང་འཇུག་སྟེ། སྟོང་ཉིད་ཆེན་པོ་དང་སྤྲོས་བྲལ་ཆེན་པོ་སོགས་སུ་གདགས་གཞི་བླ་ན་མེད་པ་ཡིན་པས་ཐ་སྙད་དོན་མཐུན་དུ་ཐོབ་པ་ཡིན་ནོ། །དེ་ལྟ་ན་ད་ལྟ་ནས་ཡོན་ཏན་ཅི་ལ་མི་སྣང་སྙམ་པ་དང༌། ཁྱི་རྒན་རྒྱ་བོ་ལ་སངས་རྒྱས་ཀྱི་མཚན་དཔེ་ཡོད་མེད་སོགས་རྩོད་པ་ནི་ངེས་དོན་ལ་བློ་ཁ་མ་ཕྱོགས་པའི་གཏམ་སྟེ། གནས་ཚུལ་ནས་དེ་ལྟར་ཡིན་ཡང་སྣང་ཚུལ་ནས་གློ་བུར་གྱི་སྒྲིབ་པས་བསྒྲིབས་ནས་མ་མཐོང་བའི་ཕྱིར་ལམ་ལ་འབད་པ་ཡིན་ལ། ནམ་སྒྲིབ་པ་བྱང་བ་ན་མངོན་དུ་སྣང་སྟེ་དག་པ་བཞིན་ནོ། །དེ་ལྟ་མ་ཡིན་ན་དབུ་མ་པ་བདེན་མེད་ཁ་བྱང་རྣམས་ནས་ཀྱང་ཆོས་ཐམས་ཅད་བདེན་མེད་དང་སྤྲོས་བྲལ་འབའ་ཞིག་ཏུ་ཁས་ལེན་པར་བྱེད་པ་ཡིན་ན། དེ་ཐམས་ཅད་ཀྱིས་རྟོགས་པར་སུས་ལེན་ནུས། དེ་ལྟ་ན་ཐམས་ཅད་དབུ་མ་པ་དང་འཕགས་པ་འབའ་ཞིག་ཏུ་ཐལ་ལོ། །དེས་ན་དོན་ལ་རྟོག་པར་བྱ་ཡི། ཚིག་ལ་འཆེལ་བས་ཅི་ཞིག་བྱ། དགེའོ།།
༄༅། །བླ་མ་ལ་ཕྱག་འཚལ་ལོ། །དད་ལྡན་ཕྲིན་ཁོ་ལ་གདམས་པ། དུས་རྒྱུན་དུ་འཆི་བ་མི་རྟག་པ་དྲན་པའི་ངང་དགེ་སྦྱོར་ལ་འབད་ཅི་ཐུབ་མཛོད། ཁྱད་པར་ལམ་གྱི་རྩ་བ་དཀོན་མཆོག་ལ་དད་པ། སེམས་ཅན་ལ་སྙིང་རྗེ། བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ལ་བློ་སྦྱོང༌། དུས་རྒྱུན་དུ་བླ་མ་དང་སངས་རྒྱས་འོད་དཔག་མེད་གཉིས་སུ་མེད་པ་སྤྱི་བོར་བསྒོམ༑ ཡན་ལག་བདུན་པ་སོགས་ཚོགས་བསགས་དང༌། རང་གཞན་ཕྱི་མ་བདེ་བ་ཅན་དུ་འདྲེན་པར་གསོལ་བ་ཐོབ། རང་སེམས་བླ་མའི་ཐུགས་ཀར་གཏོད་པའམ་བླ་མ་རང་སེམས་ལ་བསྟིམ་པ་གང་རུང་གི་རྗེས་བླ་མའི་ཐུགས་དང་རང་སེམས་དབྱེར་མེད་པའི་སེམས་ཀྱི་གཤིས་ལུགས་སུ། འདས་པའི་རྗེས་མ་བཅད། མ་འོངས་པའི་མདུན་མ་བསུ། ད་ལྟ་ལ་བློ་ཡི་བསླད་མ་གཞུག་པར། སྤྲོས་བྲལ་སེམས་ཀྱི་གཤིས་ལུགས་སྟོང་གསལ་འགག་མེད་ཀུན་ཁྱབ་ཀྱི་ཡེ་ཤེས་བསམ་འདས་བརྗོད་བྲལ་གྱི་ངང་དུ་ཁ་ཡན་དུ་ཀློད། ཡག་དགའ་ཉེས་དོགས་སོགས་བཅོས་བསྒྱུར་གང་ཡང་མ་བྱེད། རྩལ་གྱི་རྟོག་པ་བཟང་ངན་གང་སྐྱེས་ཀྱང་རྣམ་རྟོག་ཁོ་རང་གི་རང་ངོར་ལྟོས་ལ། ཡེངས་མེད་ཀྱི་དྲན་པའི་བྱད་ཀྱིས་ངང་{དང}རང་ཡལ་རྗེས་མེད་དུ་དག་འགྲོ། དགག་སྒྲུབ་དང་རེ་དོགས་ཞེན་འཛིན་བྱེད་མི་ཉན། དེ་བཞིན་དུ་མིག་སྔར་གཟུགས་མཛེས་མི་མཛེས་སོགས་ཚོགས་དྲུག་གི་སྣང་བ་གང་ཤར་ཡང་འདྲ་སྟེ་ཤར་མཁན་ནམ། རིག་མཁན་དེ་ཀའི་ངང་དུ་ཀློད་ལ་ལྟོས། དེའི་རྩལ་ལས་དད་པ་མོས་གུས༑ བྱམས་སྙིང་རྗེ། བསྐྱེད་རིམ་དང༌། ཁ་ཏོན། བཟླས་བརྗོད་སོགས་གང་བྱེད་ཀྱང་མ་གཡོས་པར་བྱ། རྗེས་དགེ་རྩ་གང་བྱེད་རང་གཞན་སེམས་ཅན་ཐམས་ཅད་བདེ་བ་ཅན་དུ་སྐྱེ་བའི་རྒྱུར་བསྔོས་ལ་བདེ་སྨོན་སོགས་ལ་འབོད་མཛོད། ནམ་ཡང་བླ་མ་དང་མགོན་པོ་འོད་དཔག་མེད་རང་སེམས་གསུམ་དབྱེར་མེད་པའི་ངང་དེ་དྲན་པས་མ་བརྗེད་པར་མཛོད་དང་དེས་ཆོག སྐྱེ་འཆི་བར་དོའི་གནས་སྐབས་གང་ལ་ཡང་མི་བསླུ་བར་ཡིད་ཆེས་འོང༌། དེ་ལས་བསླབ་བྱ་མང་པོའི་ཁ་ན་མེད། རྒན་པོའི་ཉམས་ལེན་དེ་ལ་མཛོད། འཕྲད་ཀྱང་དེ་ལས་སྨྲ་རྒྱུ་མེད་པས་སེམས་ལ་ཆོངས། འདི་ཕྱིར་དགེ་བའི་སྐྱབས་འཇུག་བགྱིད་འཇོག
༄༅། །ཀ་ཡེ་གསོན་དང་གུས་ལྡན་ཨ་མིང་ཅན། །ཁ་ད་ཚིག་གསུམ་བཤད་འདི་སྙིང་ལ་ཆོངས༑ ༑ག་རུ་མཆིས་ཀྱང་ཀུན་དང་མཐུན་པར་གྱིས། །ང་ཁྱོད་མ་རྩོད་བལྟ་རྟོག་ནང་དུ་ཐོངས༑ ༑ཅ་ཅོའི་ཁྲོ་ཚིག་མ་བཤད་གསོང་པོར་ཤོད། །ཆ་ལུགས་ཆོས་དང་བསྟུན་ན་འདི་ཕྱིར་དགེ། །ཇ་དངུལ་བསོག་བསྲུང་ཁ་ཐབས་མེད་ཀྱང་བཟོད། །ཉ་མའི་ཁ་མཐའ་མ་སྐོར་མདོ་ཅན་ཡིན། །ཏཱ་མིང་རྒྱལ་པོའི་དཔལ་ཡང་མི་རྟག་འགྱུར། །ཐ་དད་འདོད་པ་བསྒྲུབ་ཀྱང་འགྲུབ་དུས་ཅི། །ད་ལྟ་ཉིད་ནས་དགེ་ལ་འབད་བྱོས་དང༌། །ན་འཆིས་གཏུགས་ཚེ་འགྱོད་མེད་བློ་བདེ་ཡིན། །པ་སངས་ལྟ་བུའི་བསམ་དཀར་རྒྱུན་དུ་འཆང༌། །ཕ་མར་གྱུར་པའི་འགྲོ་ལ་གང་ཕན་བྱོས། །བ་ལང་ལྟ་བུའི་རྨོངས་པའི་རྗེས་མ་འཇུག །མ་ཎི་རྡོག་གཅིག་གཏན་གྱི་ནོར་དུ་བཟང༌། །ཙ་གངས་དབེན་གནས་འགྲིམ་པའི་གཉེར་མེད་ཀྱང༌། །ཚ་ཚོང་འགྲུལ་སྡཽད་གཡོ་སྒྱུ་མི་མཛད་པར། །ཛ་ཡའི་བསྟན་ལས་ཕྱིར་ལྡོག་མ་བྱས་ན། །ཝ་ཆུའི་རྒྱུན་བཞིན་འཚོ་ཆས་ཤུགས་ཀྱིས་འབྱུང༌། །ཞྭ་གོས་འཕྱོར་ཆས་འཛོམས་ཀྱང་དོན་འབྲས་ཅི། །ཟ་མ་ལྟོ་ཕྱིད་ཙམ་ནི་སུས་ཀྱང་རྙེད། །འ་འུར་བྱ་བ་མང་པོས་དགོས་པ་མེད། །ཡ་རབས་དྲང་པོའི་ལམ་ལ་གནས་འདི་དགེ། །རྭ་ཅོ་ལྟ་བུའི་གཤིས་གྱོང་མི་ཁས་སྡང༌། །ལྭ་བ་ལྟ་བུ་མཉེན་ལྕུག་དུལ་བར་མཛོད། །ཤ་ཆང་ནག་སྲེད་ལ་སོགས་བྱུར་གྱི་གཞི། །ས་གཞི་བཞིན་དུ་བློ་བརྟན་འགྱུར་མེད་གྱིས། །ཧ་ཅང་བྱ་བྱེད་མང་ན་རང་སྡུག་རྒྱུ། །ཨ་མཚར་ཀུ་རེ་མ་ཡིན་བདེན་གཏམ་ལགས། །ཨ་བཟང་ཡིད་ཀྱི་བུམ་པར་འཆང་བར་གྱིས། །ཨ་དོན་སྐྱེ་མེད་རྟོགས་པའི་བཀྲ་ཤིས་ཤོག
༄༅། །ཨ་ཧོ། གཤིས་ལུགས་སྤྲོས་པ་ཀུན་བྲལ་ཆོས་ཉིད་ཀྱི་ཀློང་དུ། །གང་ཤར་སྤང་བླང་བྲལ་བའི་རྣལ་འབྱོར་གྱི་རོལ་རྩེད། །འགྱུ་སྟོང་ཆུ་ཡི་རི་མོ་རྗེས་མེད་དུ་དེངས་ཚེ། །དགག་སྒྲུབ་སྤང་གཉེན་བྲལ་བའི་སྣང་ཚུལ་འདི་ཨ་ཧོ། །སྣང་བ་ཐབས་མཆོག་མ་འགགས་སྒྱུ་མ་ཡི་རོལ་རྩེད། །སྟོང་ཆེན་ཤེར་ཕྱིན་དགོངས་པའི་ཟབ་དབྱིངས་སུ་འཁྱིལ་བས། །ཟུང་འཇུག་སྤྲོས་པ་ཀུན་བྲལ་དབུ་མ་ཡི་རོལ་རྩེད། །བདེན་གཉིས་གནད་དུ་སོང་བའི་གྲུབ་འབྲས་འདི་ཨ་ཧོ། །དབྱིངས་རིག་ཟུང་དུ་འཇུག་པའི་བློ་བྲལ་གྱི་རྒྱལ་ཁབ། །གང་ཤར་ཡེ་ཤེས་རོལ་པའི་འདུ་འགོད་འདི་མཐོང་ཚེ། །ཡིད་དཔྱོད་གྲུབ་མཐར་ཞེན་པའི་འཆིང་ཐག་འདིས་ཅི་བྱེད༑ ༑བྱར་མེད་གཞི་ལ་རྫོགས་པའི་རྣལ་འབྱོར་རྣམས་སྐྱིད་དོ། །དགེའོ།
༄༅། །ལྷར་བཅས་སྐྱེ་དགུའི་བསོད་ནམས་ཀྱི་ཞིང་ས་བླ་ན་མེད་པ་སྐྱབས་གནས་མཆོག་སྤྲུལ་རིན་པོ་ཆེ་གཙོས་མཛད། འདིར་བཞུགས་འདུས་པ་རྒྱ་མཚོའི་སྙན་སྒྲོན་དུ་ཞུ་བྱ་ལ། སྤྱིར་གདུལ་བྱ་ཞིང་གི་ཆགས་ཚུལ། འདུལ་བྱེད་སྟོན་པའི་བྱོན་ཚུལ། བསྟན་པ་དམ་ཆོས་ཀྱི་རྣམ་གཞགབསྟན་འཛིན་དགེ་འདུན་གྱི་བྱུང་བ་བརྗོད་པ་སོགས་སྤྱི་གཏམ་གྱིས་ཁོག་དབུབ། དོན་གཏམ་གྱིས་གཞུང་བསྲང༌། མཛེས་གཏམ་གྱིས་ཟུར་བརྒྱན་ཏེ་ཞུས་ན་མང་དུ་ཞུ་རྒྱུ་ཡོད་ན་ཡང༌།ཡར་བཞུགས་དམ་པ་རྣམས་ཀྱི་ཐུགས་ལ་མངའ་བཞིན་ལ། ངས་སྤྱན་རས་གཟིགས་ལ་མ་ཎིའི་ཕན་ཡོན་དང༌། ཤཱཀྱ་ཐུབ་པ་ལ་ཆོས་ཀྱི་ལོ་རྒྱུས་ཞུ་མ་དགོས་པ་ལྟར་ལ། ༧སྐྱབས་རྗེ་མཆོག་སྤྲུལ་རིན་པོ་ཆེའི་སྐུ་ཆེ་བའི་ཡོན་ཏན། གསུང་གྲགས་པའི་ཁྱབ་རྒྱ། ཐུགས་ཡེ་ཤེས་ཀྱི་མཁྱེན་རྒྱ། རང་དོན་ཆོས་སྐུ་བརྙེས་པའི་ཆེ་བ། གཞན་དོན་འཁོར་བ་དོང་སྤྲུགས་ཀྱི་མཛད་བཟང༌། ལམ་བསླབ་པ་གསུམ་གྱི་ཉམས་བཞེས། ལུང་སྡེ་སྣོད་གསུམ་གྱི་འཆད་ཉན།བླུན་པོ་རང་རེ་ལྟ་བུ་སོ་སོའི་སྐྱེ་བོ་འཆིང་བ་ཀུན་ལྡན་ཞིག་མ་དགོས། ངག་གི་རང་བཞིན་གྲུབ་པ་ལི་ཙ་བཱི་དྲི་མེད་གྲགས་པ་དང༌། གནས་བརྟན་ཤཱ་རིའི་བུ་ལྟ་བུ་འཕགས་པའི་ས་ལ་བཞུགས་པ་རྣམས་ཀྱིས་ཀྱང་བསྒྲང་དཀའ་རྒྱུ་ཅན་དང༌། འགབ་ཡོན་བདག་གི་ཐད་ནས༑ ཕ་ཁུ་བོའི་སྐྱེས་ཐང༌། བུ་ཚ་བོའི་དར་རབས། གཏོང་མ་དགྲ་ནས་བླངས་ཚུལ། ཇ་ཆང་གཉེན་ལ་གཟད་ཚུལ། བློ་ཕུག་དཀོན་མཆོག་ལ་གཏད་ཚུལ་སོགས་མང་དུ་ཞུ་རྒྱུ་ཡོད་ཀྱང༌། སྐབས་ཐུང་ཐུང་ལ་གཏམ་མང་པོ་སྐབས་དང་མ་འབྲེལ་རྒྱུ་དང༌། བླ་མ་ཞེ་ཆེན་ཚང་དང༌།ཡོན་བདག་འདི་ཚང་གཉིས། བསྐལ་པ་སྔར་ནས་ད་བར། བླ་མ་དང་སློབ་མ། བླ་མ་དང་ཡོན་བདགཡར་ལ་རྒྱུ་རྫས་ས་གཞི་རེ་ཕུལ། མར་ལའང་དབང་ཆོས་ནམ་མཁའ་རེ་གནང༌།དད་པ་གསེར་གྱི་རི་བོ་ལ་གཡོ་འགུལ་དང༌། དམ་ཚིག་འོ་མའི་རྒྱ་མཚོ་ལ་སྐྱེ་འབྲི་མ་སོང་བ་ཐུགས་ལ་མངའ་བཞིན་ལ། ད་རེས་ཀྱི་སྐབས་སུ། སྐུ་ཕེབས་བཞུགས་ཀྱི་འོ་བརྒྱལ་དང༌༑ གསུང་བཟླས་བརྗོད་ཀྱི་བཀའ་དྲིན་ཞུ་ཕོད་སྤྱད་དངོས་པོ་ཟང་ཟིང་གི་འབུལ་བ་རྒྱ་ཆེན་མེད་རུང༌། ཡོན་མཆོད་རྙིང་པའི་བར་ལ། སེམས་ཅན་གྱི་དོན་དུ་སངས་རྒྱས་འོ་མི་བརྒྱལ་བའི་དཔེ་ལྟར་ཞུས། ཞུས་པ་བཞིན་དུ་ཁྱིམ་མགོ་འདི་ཉིད་དུ་ཕེབས་ཏེ། ཐུགས་བརྩེ་བ་ཆེན་པོའི་སྒོ་ནས་རྗེས་སུ་བཟུང་སྟེ། རིགས་ཀུན་གྱི་ཁྱབ་བདགདཀྱིལ་འཁོར་ཀུན་གྱི་དབང་ཕྱུག་མཆོག་དང་རྣམ་དབྱེར་མེད་པའི་སྐུར་བཞེངས་ཏེ། གསང་གསུམ་རྡོ་རྗེ་གསུམ་ལས་མི་གཡོ་བའི་ངང་ནས་གསོན་གཤིན་མཐའ་དག་སྨིན་གྲོལ་གྱིས་ལམ་ལ་འགོད་པར་མཛད་པའི་བཀའ་དྲིན་ནི་བྱང་ཆུབ་སྙིང་པོའི་བར་དུ་གཞལ་བར་དཀའ་ཞིང༌། དེར་བསྟུན་སྐུ་དྲིན་གསོ་ཡོན་ཡོད་ན། རྟ་མཆོག་གསེར་སྲབ་ཀྱིས་བརྒྱན། གླང་ཆེན་ལ་ནོར་བུ་བཀལ༑ གསེར་གྱི་མཎྜལ་ལ་རིན་པོ་ཆེ་སྣ་ལྔའི་ཚོམ་བུས་བཀོད་དེ་ཕུལ་ནའང་ཆ་ཙམ་གཞལ་དཀའ་ནའང༌། ཆེ་དཀོན་མཆོག་གི་རིན་ཐང་ལ་མ་ལྟོས་{གཏོས}པར། ཆུང་ཡོན་བདག་གི་འབྱོར་ཚོད་དང་བསྟུན་པའི་མདུན་ས་སྟོང་མིན་ཙམ་དུ་སོགས། དངོས་པོའི་འབྱོར་ཚོགས་པདྨའི་སྐུད་པ་ལྟར་ཕྲ་ནའང༌། ཡིད་སྤྲུལ་འཁོར་ལོས་སྒྱུར་བའི་རྒྱལ་སྲིད་ལྟར་སྤྲུལ་ཏེ་ཕུལ་ན། ཐུགས་དགོངས་མི་ཁྲེལ་བར་ཐུགས་བརྩེས་བཞེས་གྲུབ་པ་དང༌། ལེགས་བྱས་དགེ་བའི་དངོས་པོ་དེ་ལ་བརྟེན་ནས་སྤྱིར་སངས་རྒྱས་ཀྱི་བསྟན་པ་དར། སེམས་ཅན་གྱི་བདེ་སྐྱིད་འཕེལ༑ བྱེ་བྲག་དཔལ་ལྡན་བླ་མའི་སྐུ་ཚེ་བརྟན། སྦྱིན་པའི་བདག་པོའི་འགལ་རྐྱེན་ཞི། ཆོས་མཐུན་གྱི་བསམ་པ་མཐའ་དག་ཡིད་བཞིན་དུ་འགྲུབ་པ་དང༌། མཁའ་མཉམ་ཀྱི་སེམས་ཅན་རྫོགས་བྱང་ཐོབ་པའི་ལྗགས་བསྔོས་རྗེས་འཛིན་ཞུ་ལགས།
༄༅། །འོ་ལགས་སོ། །ཉིད་ཀྱི་གོང་ཞུས་ལྟར། གཞི་སྐྱེ་བོ་མི་ཆོས། རྒྱན་དམ་པ་ལྷ་ཆོས།བྱས་ཤེས་བཀའ་དྲིན་ཆེ་བའི་ལོ་རྒྱུས་སོགས་ལུགས་གཉིས་དང་འབྲེལ་བའི་གཏམ་གྱི་སྦྱོར་བ་མང་དུ་ཡོད་ཀྱང་ད་རེས་སྐབས་ཐུང་ཐུང་ལ། གཏམ་མང་པོ་མི་དགོས་རྒྱུ་དང༌། སྐྱབས་མཆོག་འཁོར་ལོའི་མགོན་པོའི་གསང་གསུམ་མི་ཟད་རྒྱན་གྱི་འཁོར་ལོའི་ཆེ་བའི་ཡོན་ཏན་ནི༑ གཟུངས་ཐོབ་པའི་འཕགས་པ་རྣམས་ཀྱི་བསྐལ་པའི་བར་དུ་བརྗོད་ཀྱང་མཐའ་རྫོགས་པར་མི་འགྱུར་རྒྱུན་དེ་ལྟར་དང༌། འགབ་ཡོན་བདག་ཚང་གི་ཐད་ནས་ཚོ་མི་ཞྭ་དཀར་ཅན། དགྱེས་པ་དར་འཕྲུ་ཅན། དགྲ་དཔའ་རྩལ་གྱིས་བཏུལ། གཉེན་ཟས་ནོར་གྱིས་བསྐྱངས། བློ་རྩེ་བླ་མ་དཀོན་མཆོག་ལ་གཏད། ཕོ་མགོ་མས་བསོག་གྱེན། གྱེན་ལ་གསོག་ནས་ཆོས་ལ་གཟད་པའི་ལུགས་ཀྱི་ཡ་དཔེ་ཞྭ་དང༌། ཞྭ་ཁ་དར་གྱི་དཔེ་དེ་ལྟར་དང༌། ཁྱད་པར་བླ་མ་ཞེ་ཆེན་ཚང་དང་བསྐལ་པ་སྔར་ནས་ད་བར། བླ་མ་མི་འགྱུར་ཨོ་རྒྱན་པདྨ་དང༌། ཡོན་བདག་མི་འགྱུར་ཁྲི་སྲོང་སྡེ་བཙན་གྱི་དཔེ་ལྟར། ས་ཐོག་བླ་མ་བརྒྱ་ཡོད་ཀྱང༌། རྩ་བའི་བླ་མ་གཅིག་ཆོག་ལྟ་བུས། དུས་དང་གནས་སྐབས་ཀུན་ཏུ་རྒྱུ་འགྲོ་ས་རྒྱལ་པོའི་དཀོར་ཁང་དང༌།གསེར་འགྲོ་ས་བླ་མའི་ལྷ་ཁང༌། ནས་འབྲུ་འཕེན་ས་རང་ཞིང་ལྟ་བུའི་ལུགས་ཀས། གཤིན་པོའི་རྣམ་ཤེས་གཏམ། གསོན་པོའི་སྐྱབས་འཇུག་ཞུས་ཏེ་ཕྱག་ཕུལ་ནས་ཕྱི་བཅད་དང༌། དབང་ཞུས་ནས་དད་ལོག་མ་ཤོར་ཏེ། ལྷ་ཤིང་ཙནྡ་གྱི་སྡོང་པོ་ལ་གས་ཆག་དང༌། བདུད་རྩི་འོ་མའི་རྒྱ་མཚོ་ལ་སྐྱེ་འབྲི་མ་སོང་གཞན་གཅིག་དང་ཡང་མི་འདྲ་རྒྱུའི་ལུགས་ཀ་དེ་ལྟར་ལ༑ ད་རེས་ཀྱི་སྐབས་སུ་དཔོན་གཡོག་མ་ལུས་འཁོར་དང་བཅས་པ་ལ་འབུལ་གསོལ་དྲངས་འདྲེན་གང་ཐད་ནས་རྒྱ་ཆེ་སྤོམ་མཐོ་མཆོག་ཏུ་གྱུར་པ་རེད་ལགས།
༄༅། །དེ་ལ་འདིར་རིགས་དང་དཀྱིལ་འཁོར་རྒྱ་མཚོའི་མངའ་བདག་སྟོན་པ་རྡོ་རྗེ་རྒྱལ་པོའི་དབུ་མཛད། གསང་ཆེན་དཀྱིལ་འཁོར་གཉན་པོ་གཅིག་ལ་བརྟེན་ནས། མར་མེ་གཅིག་གི་མདངས་ལ་བལྟ་བའི་དམ་ཚིག་གཅིག་པའི་རྡོ་རྗེ་མཆེད་ལྕམ་འདུས་པ་རྒྱ་མཚོའི་སྙན་ལམ་དུ་གསོལ་བ་ནི། གདོད་མའི་མགོན་པོ་དཔལ་ཀུན་ཏུ་བཟང་པོ་ཉིད་གཞི་ལས་གཞི་སྣང་ཤར་བའི་སྐད་ཅིག་དང་པོར་རིག་པ་ཡེ་ཤེས་ཉིད་གཟུང་འཛིན་གྱི་མཚན་མའི་སྦུབས་ལས་གྲོལ་ཏེ་ནང་གསལ་ཐིམ་ལ་མ་རྨུགས་པ་གཞོན་ནུ་བུམ་པ་སྐུ་ཡི་རྒྱལ་ཐེབས་ཆེན་པོ་སྐུ་དང་ཡེ་ཤེས་འདུ་འབྲལ་མེད་པའི་ངོ་བོར་བཞུགས་པ་ལས་ནམ་ཡང་མ་གཡོས་མི་གཡོ་གཡོ་བར་མི་འགྱུར་ནའང༌། དེ་ཉིད་ཀྱི་རང་རྩལ་འགགས་པ་མེད་པར་རང་སྣང་ལོངས་སྤྱོད་རྫོགས་པའི་སྐུས་ཞིང་ཁམས་མི་ཟད་བརྒྱན་འཁོར་ལྔའི་བཀོད་པ་འབྱམས་སུ་ཀླས་པ་ལས་དག་དང་མ་དག་པའི་གདུལ་བྱ་རྒྱ་མཚོ་མཐའ་ཡས་པ་འདུལ་བའི་སླད་དུ་གང་འདུལ་གྱི་སྤྲུལ་པའི་རོལ་པ་ཚད་མེད་པས་འཇིག་རྟེན་ཀུན་ཏུ་སྒྲོན་མེ་རྣམ་པར་བཀོད་པར་མཛད་པ་ལས། གདུལ་བྱའི་ཞིང་དང༌། འདུལ་བྱེད་སྟོན་པ་དང༌། བསྟན་བྱའི་ཆོས་དང་ཐེག་པའི་རྣམ་གྲངས་སོགས་འདི་ཙམ་ཞེས་ཚུར་མཐོང་གི་བློས་གཞལ་བྱའི་ཡུལ་ལས་འདས་ཏེ༑ མདོ་སྡེ་ལང་ཀར་གཤེགས་པ་ལས། ཇི་སྲིད་སེམས་ནི་འཇུག་པའི་བར། །ཐེག་པའི་མཐའ་ལ་ཐུག་པ་མེད། །སེམས་ནི་ནམ་ཞིག་གྱུར་པ་ན། །ཐེག་པ་མེད་ཅིང་འགྲོ་བ་མེད། །ཅེས་གསུངས། དེ་ལ་མི་མཇེད་འཇིག་རྟེན་འདིའི་གདུལ་བྱའི་དབང་དུ་བྱས་ཏེ། སྔ་འགྱུར་རང་སྐད་ཐུན་མིན་སངས་རྒྱས་ཐམས་ཅད་ཀྱི་དགོངས་པ་འདུས་པའི་མདོ་ལས། དོན་དམ་ངེས་པའི་ཐེག་པ་ནི། །གསུམ་དུ་ངེས་པར་བསྟན་པ་སྟེ། །ཀུན་འབྱུང་འདྲེན་དང་དཀའ་ཐུབ་རིགས། །དབང་བསྒྱུར་ཐབས་ཀྱི་ཐེག་པའོ། །ཞེས་ཀུན་འབྱུང་འདྲེན་པའི་ཐེག་པ་ཉན་ཐོས་རང་རྒྱལ་བྱང་སེམས་ཏེ་མཚན་ཉིད་རྒྱུ་ཡི་ཐེག་པ་གསུམ་དང༌། ཀྲི་ཡ་བྱ་བ། ཨུ་པ་ཡ་སྤྱོད་པ། ཡོ་ག་རྣལ་འབྱོར་གྱི་རྒྱུད་དེ་ཕྱི་ཐུབ་པ་རྒྱུད་ཀྱི་ཐེག་པ་གསུམ་དང༌། བསྐྱེད་པ་མ་ཧཱ། རྫོགས་པ་ཨ་ནུ། རྫོགས་པ་ཆེན་པོ་ཨ་ཏི་ཡོ་ག་སྟེ། ནང་པ་ཐབས་ཀྱི་ཐེག་པ་གསུམ་སྟེ། ཐེག་པ་རིམ་པ་དགུར་མཆིས་པ་ལས། འདིར་ནང་པ་ཐབས་ཀྱི་རྒྱུད་བསྐྱེད་རྫོགས་གསུམ་ཀའི་སྙིང་པོའི་བཅུད་བསྡུས་པ། རྒྱུད་སྡེ་དང་སྒྲུབ་སྡེ་གཉིས་ཀྱི་ནང་ཚན། འདིར་སྒྲུབ་སྡེའི་གཙོ་བོ་གསུང་པདྨའི་རིགས་ཀྱི་དཀྱིལ་འཁོར། དེ་ལའང་ཞི་བ་དང་ཁྲོ་བོ་གཉིས་སུ་བཞུགས་པ་ལས། འདིར་ཞི་བ་ཐུགས་རྗེ་ཆེན་པོ། དེ་ལའང་བཀའ་གཏེར་གྱི་བབས་སོ་གཉིས་ལས། འདིར་ཟབ་མོ་གཏེར་གྱི་ཆོས་ཏེ་བླ་རྫོགས་ཐུགས་གསུམ་ཞེས་སུ་གྲགས་པའི་ཡ་གྱལ། བརྗོད་བྲལ་དུས་བབ་ཀྱི་གཏེར་སྟོན་ཆེན་པོ་རྣམས་ཀྱི་ཟབ་གཏེར་ལས་བྱོན་པའི་རིག་བསམ་གྱིས་མི་ཁྱབ་པ་ཞིག་བཞུགས་པ་ལས། ཀུན་གྱི་ཕྱི་མོའི་རྩ་བ་ལྟ་བུར་གྱུར་པ་ནི། སྤྲུལ་པའི་ཆོས་རྒྱལ་ཚངས་པ་ལྷ་ཡི་མེ་ཏོག་ཉིད་འབྲས་བུ་མཐར་ཕྱིན་པའི་ཡེ་ཤེས་ཀྱི་རོལ་པ་སྤྲུལ་སྐུ་མངའ་བདག་ཆེན་པོ་ལ་གཙོ་བོར་ཡི་དམ་དང༌། མཁའ་འགྲོའི་བཀའ་བབ་ཅིང༌། གུ་རུ་ཆོས་ཀྱི་དབང་ཕྱུག་ལ། བླ་མ་དང་ཐུགས་རྗེ་ཆེན་པོའི་བཀའ་བབ་པས་གཏེར་ཁ་གོང་འོག་གཉིས་ཞེས་འཇིག་རྟེན་ན་ཉི་ཟླ་ལྟར་ཡོངས་སུ་གྲགས་པ་ལས། འདིར་གཏེར་ཁ་འོག་མ་གཏེར་སྟོན་སྤྲུལ་པའི་སྐུ་མཆོག་ཆེན་པོ་དེ་ཉིད་ཀྱིས་ལྷོ་བྲག་གནམ་སྐས་ཅན་ནས་དམ་ཆོས་འདུས་པ་བསྐོར་དགུའི་ནང་ཚན་དུ་སྤྱན་འདྲེན་པར་མཛད་དེ། ཆོས་ཀྱི་བདག་པོ། ཀཿཐོག་པ་མ་ཎི་རིན་ཆེན་སོགས་ལ་བསྩལ་པ་ལས་བོད་ཆེན་པོའི་ཡུལ་ལྗོངས་ཀུན་ཡོང་སུ་ཁྱབ་པར་གྱུར་ཏོ། །སྐལ་ལྡན་གྱི་འགྲོ་བ་དཔག་ཏུ་མེད་པ་གྲོལ་བ་དྲུག་གི་ལམ་ནས་མཐར་ཐུག་གདོད་མའི་གྲོལ་སར་བགྲོད་པར་མཛད་པའི་འགྲོ་དོན་རྒྱ་ཆེ་ལ་རྒྱུན་ཆགས་པ་སའི་སྟེང་ན་འགྲན་ཟླ་ཐམས་ཅད་དང་བྲལ་བའི་གསེར་ཆོས་ཆེན་པོ། འཕགས་པ་ཐུགས་རྗེ་ཆེན་པོ་ཡང་སྙིང་འདུས་པའི་དཀྱིལ་འཁོར་གཉན་པོ་ཞལ་ཕྱེས་ཏེ། སྐྱེ་བདུན་རིལ་སྒྲུབ་དང་འབྲེལ་བར་བསྒྲུབ་བཞི་ཕུན་སུམ་ཚོགས་པ་ལྔས་ཁོག་ཕུབ། སྒྲུབ་ཆོས་བསྙེན་སྒྲུབ་ཡན་ལག་བཞིའི་གཞུང་བསྲངས། རྗེས་བསྒྲུབ་པ་ཆེན་པོའི་དངོས་གྲུབ་ལེན་པའི་ཆོ་ག་དང་འབྲེལ་བར། སྐལ་ལྡན་གྱི་སློབ་མ་རྗེས་སུ་བཟུང་བ་སོགས། སྦྱོར་དངོས་རྗེས་ཀྱི་ཡན་ལག་མཐའ་དག་གེགས་མེད་མཐའ་རྒྱས་སུ་གྲུབ་བའི་མཐའ་རྟེན་དུ་ལས་བྱས་པ་དོན་ཡོད་པར་བྱ་བའི་ཕྱིར་མར་མེ་སྨོན་ལམ་བགྱིད་པ་སྐབས་སུ་བབ་པ་སྟེ། ཡང་དག་གི་རྒྱུད་ལས། ཕྱི་ནང་སྣོད་བཅུད་ཡབ་ཡུམ་དག་པ་ལ། །འབྲས་བུ་རང་བྱུང་ཡེ་ཤེས་མེ་ཤར་བས། །མཐའ་དབུས་མེད་པར་གསལ་བའི་འོད་འབར་འདི། །འཁོར་བའི་མུན་ཁང་གཞོམ་ཕྱིར་བཞེས་སུ་གསོལ། །ཞེས་གསུངས་པ་ལྟར། སེམས་ཅན་ཐམས་ཅད་ཀྱི་རྒྱུད་ལ་ཟག་མེད་རང་བྱུང་གི་ཡེ་ཤེས་འོད་གསལ་འདུས་མ་བྱས་པ་ཉིད་རང་བཞིན་ལྷུན་གྲུབ་ཀྱི་ཚུལ་དུ་ཡེ་ནས་འདུ་འབྲལ་སྤངས་པར་གནས་པ་ཡང༌། རྒྱལ་བས་བཀའ་འཁོར་བར་པར་གནས་ལུགས་རྣམ་ཐར་གསུམ་ལྡན་གྱི་ཚུལ་དུ་ངོ་བོ་སྟོང་ཕྱོགས་ནས་བསྟན་པ། སློབ་དཔོན་འཕགས་པ་ཀླུ་སྒྲུབ་ཀྱི་རིགས་ཚོགས་སོགས་ཀྱི་སྒོ་ནས་གསལ་བར་མཛད་པ་དང༌། ངེས་དོན་མཐར་ཐུག་འཁོར་ལོ་ཐ་མར་བདེ་གཤེགས་སྙིང་པོའི་རང་བཞིན་སྐུ་དང་ཡེ་ཤེས་སོགས་སྣང་ཕྱོགས་ཀྱི་ཆ་ནས་རྒྱས་པར་བསྟན་པ་རྒྱལ་ཚབ་ས་བཅུའི་དབང་ཕྱུག་དང༌། ཤིང་རྟ་ཆེན་པོ་འཕགས་པ་ཐོགས་མེད་རྗེས་འབྲང་དང་བཅས་པ། འཕགས་པས་བསྟོད་ཚོགས་སོགས་ཀྱི་གཞུང་སོགས་ལས་ཀྱང་གསལ་བར་བཀྲལ་བ་བཞིན་འཁོར་ལོ་བར་ཐའི་དགོངས་པ་འགལ་མེད་སྣང་སྟོང་ཟུང་དུ་འཇུག་པའི་སྤྲོས་བྲལ་དབུ་མ་ཆེན་པོའམ་ཡང་དག་པའི་མཐའ་འམ་ཆོས་ཀྱི་དབྱིངས་སམ། ཤེས་རབ་ཀྱི་ཕ་རོལ་དུ་ཕྱིན་པ་སོགས་དུ་མའི་མཚན་ཉིད་གྱི་གསལ་བར་མཛད་པ་མཐར་ཐུག་ངོ་བོ་ཉིད་སྐུའི་བྲལ་གཞིའི་ཐུན་མོང་མ་ཡིན་པ་ལ། སྔགས་སུ་ཨེ་ཝཾ་{བ}ྃ དང༌། རྡོ་རྗེའི་བདག་དང༌། སེམས་ཀྱི་རྡོ་རྗེ་དང་ཕྱག་རྒྱ་ཆེན་པོ་དང༌། བདེ་བ་ཆེན་པོ་སོགས་དུ་མའི་སྒྲ་ཡི་སྟོན་པ་ཉིད་མཐར་ཕྱིན་རྫོགས་པ་ཆེན་པོ་ཀ་དག་ལྷུན་གྲུབ་ཟུང་དུ་འཇུག་པའི་རིག་སྟོང་མི་ཤིགས་རྡོ་རྗེའི་གྲུབ་མཐར། འོད་གསལ་རྡོ་རྗེའི་རྩེ་མོར་མཐར་ཕྱིན་པ་ནི། སྔ་འགྱུར་རིན་འཛིན་བརྒྱུད་པའི་བཞེད་གཞུང་བླ་ན་མེད་པ་ཉིད་ཡིན་ལ། དེ་ལྟ་བུའི་གཞི་རྒྱུད་རང་བཞིན་ལྷུན་གྱིས་གྲུབ་པའི་དཀྱིལ་འཁོར། དག་མཉམ་བདེན་པ་དབྱེར་མེད་ལྷག་པའི་ཆོས་སྐུ་ཆེན་པོར་ཡེ་ནས་གནས་པ་ཉིད་ལམ་རྒྱུད་སྨིན་བྱེད་དབང༌། གྲོལ་བྱེད་བསྙེན་བསྒྲུབ་ཡན་ལག་བཞི་དང་རྗེས་སུ་འབྲེལ་བར། བསྐྱེད་རྫོགས་ཀྱི་ལམ་རིམ་པ་གཉིས་ཀྱི་རྣལ་འབྱོར་ཟབ་མོ་ལ་བརྟེན་ནས། འབྲས་རྒྱུད་རིག་འཛིན་བཞིའི་གསང་ལམ་ལས། མཐར་འབྲས་སྐུ་ལྔ་ཡེ་ཤེས་ལྔ་ཡི་བདག་ཉིད་ཁྱབ་བདག་གདོད་མའི་མགོན་པོ་བདེ་བ་ཆེན་པོ་འོད་མི་འགྱུར་བ་ཉིད་མངོན་དུ་འགྱུར་བའི་ཚུལ་ལ་དགོངས་ཏེ་སྨོན་ལམ་འདི་ཡི་རྗེས་ཟློས་གནང་བར་ཞུ། ཧཱུྃ། དུར་ཁྲོད་གསང་བ་མཆོག་གི་དཀྱིལ་འཁོར་དུ། །སོགས་ནས། བླ་མེད་སྐུ་གསུང་ཐུགས་སུ་འགྲུབ་པར་ཤོག །ཅེས་ལུང་བསྒྲུབས་སྐབས་བི་ཛས་བྲིས་པ་དགེ།
ཨོཾ་སྭསྟི། གང་དག་དགེ་བའི་བློ་ཅན་ཐར་པ་དང་ལྡན་བདག་གིས་རྟེན་ཁྱད་པར་དུ་འཕགས་པ་འདི་ལྟ་བུ་ལ་ཕྱག་བསྐོར་གྱི་འབྲེལ་འཇོག་བགྱིད་པའི་སྐབས་སུ་བྱས་ལ་མ་བསགས་པའི་ལས་སུ་མི་འགྱུར་བའི་ཕྱིར་འདི་ལྟར་བསམ་པ་གལ་ཆེ་སྟེ། མདོ་ལས། ཆོས་རྣམས་ཐམས་ཅད་རྐྱེན་བཞིན་ཏེ། །འདུན་པའི་རྩེ་ལ་རབ་ཏུ་གནས། །གང་གི་སྨོན་ལམ་ཅི་བཏབ་པ། །དེ་ཡི་འབྲས་བུ་ཐོབ་པར་འགྱུར། །ཞེས་གསུངས་པས། ཐོག་མར་དུས་འཁོར་བ་ཐོག་མ་མེད་པ་ནས་རང་གི་ཕ་མར་གྱུར་པའི་དྲིན་ཆེན་ནམ་མཁའི་མཐའ་དང་མཉམ་པའི་སེམས་ཅད་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གིས་ཕྱག་བསྐོར་མཆོད་པ་སོགས་ལ་འཇུག་པར་བགྱིའོ་སྙམ་དུ་དམ་བཅས་ནས། ས་གཞི་གསེར་གྱི་བྱེ་མ་བརྡལ་བའི་སྟེང་དུ་ཆུ་ཡན་ལག་བརྒྱད་ལྡན་གྱིས་གང་བའི་དབུས་སུ་པདྨའི་སྡོང་པོ་ཆེན་པོའི་སྟེང་དུ་ཟླ་བའི་གདན་ལ། རྟེན་འདི་ཉིད་བླ་མ་དང་གཉིས་སུ་མེད་པའི་འཕགས་པ་སྤྱན་རས་གཟིགས་དབང་ཕྱུག་ལ་བདེ་གཤེགས་སོ་བདུན། སྨན་བླ་མཆེད་བརྒྱད། སྐལ་བཟང་སངས་རྒྱས་སྟོང་རྩ། བྱང་སེམས་ཉེ་བའི་སྲས་བརྒྱད། ཨོ་རྒྱན་ཆེན་པོ་སོགས་སངས་རྒྱས་དང་བྱང་ཆུབ་སེམས་དཔའ་མ་ལུས་པས་བསྐོར་བར་མངོན་སུམ་བཞིན་དུ་བཞུགས་པར་མོས་ཏེ། ཤེས་ན་སྤྱན་འདྲེན་དང་ཡན་ལག་བདུན་པ་སོགས་ཀྱི་ཚིག་བརྗོད། མ་ཤེས་ཀྱང་དད་མོས་རྩེ་གཅིག་པ་དང་ལྡན་ན་སངས་རྒྱས་སྲས་བཅས་མངོན་སུམ་དུ་བཞུགས་ངེས་པ་ཡིན་ཏེ། མདོ་ལས། གང་ཞིག་སངས་རྒྱས་ཡིད་བྱེད་པ། །དེ་ཡི་མདུན་ན་དེ་བཞུགས་ཏེ༑ ༑རྟག་པར་བྱིན་གྱིས་རློབ་བྱེད་ཅིང༌། །ཉེས་པ་ཀུན་ལས་རྣམ་པར་གྲོལ། །ཞེས་གསུངས༑ དེ་ལྟར་ཡིད་ཆེས་བསྐྱེད་ནས། ལུས་གུས་པས་ཕྱག་བསྐོར་དང༌། ངག་ཏུ་སྐྱབས་འགྲོ༑ ཁ་ཏོན། གཟུངས་སྔགས་སོགས་ཅི་ཤེས་ལ་རྟག་ཏུ་བརྩོན་ཅིང༌། །སེམས་ཡིད་ཆེས་ཀྱི་དད་གུས་མོས་པ་རྩེ་གཅིག་པས་བསྐོར་བར་བྱ། ཁྱད་པར་དུ་ཕྱག་འཚལ་བའི་ཚེ། ཨོཾ་ན་མོ་མུཉྫུ་ཤྲཱི་ཡེ་སྭཱ་ཧཱ། ན་མཿསུ་ཤྲཱི་ཡེ་སྭཱ་ཧཱ། ན་མ་ཨུཏྟ་མ་ཤྲཱི་ཡེ་སྭཱ་ཧཱ། ཞེས་ལན་གསུམ་བརྗོད་པས་ཕྱག་གྲངས་མེད་དུ་འགྱུར་ཞིང་མཐོང་ལམ་གྱི་ཡེ་ཤེས་ཚེ་དེ་ཉིད་ལ་སྐྱེ་བར་གསུངས༑ སྐོར་བ་བྱེད་པའི་ཚེ། ན་མོ་ད་ཤ་དིཀྟྲའི་ཀཱ་ལ་སརྦ་རཏྣ་ཏྲ་ཡཱ་ཡ། ན་མཿཔྲ་དཀྵ་སུ་པྲ་དཀྵ་སརྦ་པཱ་པཾ་བི་ཤྭོ་དྷ་ནི་སྭཱ་ཧཱ། ཞེས་པ་བཟླ་བཞིན་ཏུ་བསྐོར་བ་བྱ་སྟེ། བསྐོར་བ་གཅིག་བྱས་པས་དཔག་ཏུ་མེད་པ་བྱས་པར་འགྱུར་རོ། །མེ་ཏོག་ལ་སོགས་པའི་མཆོད་རྫས་ཅི་འབྱོར་གྱིས་གུས་པར་མཆོད་ཅིང་དེ་དག་གི་སྐབས་སུ་ཤེས་ན་མཆོད་པའི་སྤྲིན་གཟུངས་དང་མེ་ཏོག་འབུལ་བའི་སྔགས་སོགས་འདོན། མ་ཤེས་ཀྱང་དད་པ་རྩེ་གཅིག་པས་དཀོན་མཆོག་གསུམ་ལ་མཆོད་སྙམ་པས་གུས་པས་འབུལ། རྟེན་གྱི་རྡུལ་དང་གྲིབ་མ་འགོམ་དགོས་བྱུང་བའི་ཚེ། ཨོཾ་བཛྲ་བེ་གཱ་ཀྲ་མ་ཧཱུྃ། ཞེས་བརྗོད་ཅིང་ཡིད་ཀྱིས་མཁའ་ལ་བཏེགས་པར་བསམ་ནས་བསྐོར་བར་བྱ་བ་སོགས་ཇི་སྐད་གསུངས་པའི་སྤང་བླང་གི་གནས་ལ་དྲན་ཤེས་བཞིན་དང་ལྡན་བས་འབད་པར་བྱ་ཞིང༌། མཐར་དེ་ལྟར་བསྐོར་བའི་དགེ་བའི་རྩ་བས་མཚོན་རང་གཞན་སེམས་ཅན་ཐམས་ཅད་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་བདག་གཞན་སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པའི་ཆེད་དུ་བླ་མ་རྒྱལ་བ་སྲས་དང་བཅས་པས་ཇི་ལྟར་བསྔོ་བ་མཛད་པ་དེ་བཞིན་དུ་བདག་གིས་ཀྱང་ཡོངས་སུ་བསྔོ་བར་བགྱིའོ། །དེ་ལྟར་འགྲུབ་པར་བྱིན་གྱིས་བརླབ་ཏུ་གསོལ་སྙམ་དུ་མོས་པ་རྩེ་གཅིག་པས། འཇམ་དཔལ་དཔའ་བོས་སོགས་སམ། བསོད་ནམས་འདི་ཡིས་སོགས་བསྔོ་སྨོན་གང་ཤེས་བྱས་ན་དགེ་རྩ་བླ་མེད་བྱང་ཆུབ་ཀྱི་བར་དུ་འཕེལ་ཞིང་ཆུད་མི་ཟ་བས་དོན་ཆེན་པོ་དང་ལྡན་པར་འགྱུར་ཏེ། བློ་གྲོས་རྒྱ་མཚོས་ཞུས་པའི་མདོ་ལས། ཇི་ལྟར་རྒྱ་མཚོ་ཆེ་ནང་ཆུ་ཐིགས་ལྷུང༌། །རྒྱ་མཚོ་མ་ཟད་བར་དུ་དེ་མི་ཟད། །དེ་བཞིན་བྱང་ཆུབ་ཡོངས་བསྔོ་དགེ་བ་ཡང༌། །བྱང་ཆུབ་མ་ཐོབ་བར་དུ་དེ་མི་འཛད། །ཅེས་གསུངས་པ་ཡིན་ནོ། །དགེ།
༄༅། །སྐབས་སུ་བབས་པའི་བཅའ་ཡིག
ཨོཾ་སྭསྟི། ཐམས་ཅད་ནས་ཐུགས་ངེས་གནང་རྒྱུར། ཨོ་རྒྱན་སངས་རྒྱས་གཉིས་པའི་རིང་ལུགས་འཛིན་པ་ཞེ་ཆེན་བསྟན་གཉིས་དར་རྒྱས་གླིང་གི་ཆོས་གྲྭ་ཆེན་པོ་འདིར།སྔོན་དུས་མཁས་གྲུབ་གཉིས་ལྡན་གྱི་སྐྱེས་ཆེན་དུ་མ་བྱོན་ཅིང༌། དེ་དག་གིས་འཁོར་ལོ་གསུམ་གྱི་ཕྲིན་ལས་རྒྱ་ཆེ་ལ་རྒྱུན་ཆགས་པར་བསྐྱངས་པས། གསང་ཆེན་རྙིང་མ་པའི་བསྟན་པའི་གཞི་མ་ཆེ་བར་གྲགས་ཤིང་གྲུབ་ལ། སྒྲིགས་ཁྲིམས་སོགས་ལུགས་གཉིས་གང་ཐད་ནས་མཚན་དོན་མཐུན་པར་ཡོད་ནའང༌། དེང་སང་སྤྱིར་དུས་དབང་དང༌། སྒོས་སྐྱེ་བོ་རྣམས་རྨུ་རྒོད་རྒྱལ་ཁྲིམས་ཉམས་པ་སོགས་གང་ཅིས་ཉམས་གུད་ཅུང་ཟད་བྱུང་ནའང༌། ཕྲན་བླ་སྤྲུལ་བན་རྒན་གྲྭ་རིགས་ཐམས་ཅད་འདུན་བསམ་གཅིག་དྲིལ་གྲོས་མཐུན་ཐོག སྐབས་སུ་བབས་པའི་བཅའ་ཡིག་ཉུང་ངུུ་གསར་དུ་འགོད་བ་ལ། ༧ སྐྱབས་རྗེ་གོང་མ་ན་རིམ་དང༌། ༧ འཇམ་མགོན་རྡོ་རྗེ་འཆང་ཀོང་སྤྲུལ་རིན་པོ་ཆེ། ས་སྐྱོང་སྡེ་གླིང་སོགས་ཀྱི་བཅའ་ཡིག་གི་དགོངས་དོན་བཞིན། རབ་ཏུ་བྱུང་བ་རྣམས་ནས་དུས་རྒྱུན་དྲན་ཤེས་བག་ཡོད་དང་མ་བྲལ་བའི་ངང་ནས། ཕྱི་སོ་ཐར། ནང་བྱང་སེམས། གསང་བ་རིག་འཛིན་སྔགས་ཀྱི་བཅས་ཁྲིམས་མཐའ་དག་མིག་གི་འབྲས་བུ་བཞིན་དུ་བསྲུང་བའི་ཚུལ་ཁྲིམས་རྣམ་པར་དག་པའི་ངང་ནས། སྔ་འགྱུར་རང་རྐང་ཚུགས་ངེས་ཀྱི་བཤད་སྒྲུབ་ཐོས་བསམ་སྒོམ་པའི་བྱ་བ་ལ་ངོམས་པ་མེད་པར་བརྩོན་པ་གཞིར་བཞག་ཐོག དུས་རྒྱུན་དགོན་དུ་བཞུགས་སྐབས་ཀྱང༌། ཐོག་མར་རབ་ཏུ་བྱུང་དུས་ནས་བརྗེ་བ་གསུམ་བྱས་ཟིན་པ་བཞིན་རབ་བྱུང་གི་རྟགས་ཆས་ལས་མི་འདའ་བ་དང༌། གསོ་སྦྱོང་དབྱར་གནས་སོགས་གཞི་གསུམ་གྱི་ཕྱག་བཞེས་གཙང་མ་སྔར་ཡོད་རྒྱུན་འཇགས་ཐུགས་ཁུར་བཞེས་གནང་དང༌། དེ་འབྲེལ་དགོན་གྱི་སྐོར་ལམ་ཚུན་དུ་སྔར་རྒྱུན་ལྟར་བུད་མེད་ཀྱི་འགྲུལ་སྡོད་མི་ཆོག་ཅིང༌། དགོན་གསེབ་ཏུ་རྟ་ཞོན་པ། མཚོན་འདོགས་པ། ཀི་བསོ་ཧ་རྒྱགས་བྱེད་པ་སོགས་མི་ཆོག་པ་དང༌། དགོན་དུ་འཛིང་རྒྱབ་བྱེད་པ་ཕྱི་ནང་སུ་བྱུང་ཡང་རྒྱུ་ལུས་གཉིས་ཆར་ལ་ཆད་ལས་ཕྱི་ལམ་ཁེགས་པ་དང༌། གྲི་མཚོན་གྱིས་ལས་བྱེད་མཁན་བྱུང་ན་མཚོན་ཆ་དེ་མགོན་ཁང་དུ་འདོགས་དགོས། བག་མེད་ཀུན་གྱི་རྩ་བ་ཆང་ནི་རབ་བྱུང་རྣམས་ཀྱིས་ཐོག་མ་ནས་གཏན་ཁྲིམས་བཞེས་གནང་ཟིན་པར་གྲུབ་ཟིན་སྒྲུབ་མ་དགོས་ཀྱང་བསླབ་པ་མ་ཞུས་པའི་དམན་པའི་རིགས་ནས་ཀྱང་དུས་མཆོད་སྐབས་སོགས་སུ་བཏུང་མི་ཆོག་ཅིང༌། དེ་འབྲེལ་བཅའ་ཡིག་སྔོན་མ་རྣམས་ཀྱི་དགོངས་དོན་ལྟར་ཆེད་དུ་བསད་པའི་བསྔོས་ཤ་དང༌། ཐ་མ་ཀའི་འགྱེད་སོགས་དུས་མཆོད་ཆེ་ཕྲ་གང་ལ་ཡང་མི་ཆོག གྲོང་ཡུལ་དུ་ཁྱིམ་འབུབ་པ་དང་རྔོན་སོགས་སེམས་ཅན་གྱི་སྲོག་ལའང་འབབ་པའི་རིགས་བསླབ་གཞི་སྣེ་གཅིག་ཀྱང་མི་བསྲུང་བར་ད་དུང་དགོན་གྱི་དཀོར་ལ་རྔམས་པའི་རིགས་ལ་ངན་པ་ཕྱི་ལམ་ཁེགས་པའི་ཆད་ལས་མཐའ་བཙན་དགོས༑ དགོན་གྱི་གྲྭ་ཁང་ཕེད་མཁན་སོགས་བྱུང་ན་དེ་འཕྲལ་ཡུལ་ཕྱོགས་མེད་དུ་རྒྱང་ཕུད་བཏང་རྒྱུ་ཡིན། དགོན་གྱི་ཉེ་སྐོར་མདུན་རི་རྒྱབ་རི་སོགས་ཀྱི་བཀག་ཤིང་དང་རྔོན་རྒྱ་རྩྭ་ཁྲིམས་སོགས་སྔ་གཤོ་གང་ཡོད་རིགས་སོར་གནས་བྱེད་དགོས། ཁྱད་པར། བུམ་སྒྲུབ། སྒྲུབ་མཆོད། ཚེས་བཅུ། དགུ་ཆེན་སྟེ་དུས་མཆོད་ཆེ་ཁག་བཞི་ལ་གྲྭ་རྒན་གཞོན་ཆེ་ཕྲ་ཡོད་རིགས་ཞིབ་འཚོགས་དགོས་ཤིང༌། དེ་ཡང་བསྟན་དོན་དང་ཐར་པུ་དོན་གཉེར་གྱི་བསམ་པས་ཟིན་ངེས་ཀྱིས་གཡོ་ཟོལ་མེད་པའི་ལོ་མཚམས་དང་གཞུང་བཤད་སོགས་བསླབ་སྦྱང་ཕྱིར་ཡིན་ངེས་མ་གཏོགས། གཞན་སྒྲིགས་ཁྲིམས་སོགས་ལ་བྱོལ་བའི་ངན་གཡོའི་ཁག་འཇོག་གི་མཚམས་སོགས་ཀྱི་གཟུགས་བརྙན་གྱིས་བྲོས་ཁུང་འཚོལ་བ་དག་ནི་ངེས་པར་འཚོགས་ལ་བྱོན་དགོས། སྤྱི་རིགས་སོགས་ལས་སྣེ་ཁག་འོས་མེད་ངེས་དང༌། ཆོས་ཁོ་ནའི་ཕྱིར་གནས་སྐོར་ཡིན་ངེས་ཅན་རིགས་མ་གཏོགས། རང་འདོད་ཚོང་ཁེ་ཞེ་བཞག་གིས་གནས་སྐོར་ལ་སྙད་བཏགས་པ་དང༌། ཟང་ཟིང་རྙེད་སྡུད་ཨ་མཆོད་རིགས་སོགས་ཐག་རིང་ཐུང་གང་ཡིན་ཀྱང་གོང་སྨོས་ཀྱི་དུས་མཆོད་བཞི་པོ་ཆག་མི་ཆོག་ཅིང༌། གལ་སྲིད་ཆག་ཕྲི་བྱུང་ན་དུས་མཆོད་རེ་ལ་དངུལ་ཊམ་གསུམ་རེའི་ཆད་པ་འབུལ་དགོས་ཤིང༌། འཆམ་སོགས་གསར་བསླབ་བླ་ཆོས་ནས་ཟླས་བཀོད་གནང་རིགས་ཀྱིས་ཚུལ་ལྡན་དུ་སྦྱང་བརྩོན་ལས༑ གལ་ཆུང་ལེ་ལྷོད་སོང་ཚེ་ཆད་པ་གོང་མཚུངས་ཊམ་གསུམ་རེ་ཡོད། དབྱངས་རོལ་བཅའ་འབུད་ཐིག་རྡུལ་འཆམ་སོགས་གང་ལའང་སྦྱང་བརྩོན་མཐའ་ཐུབ་དང༌། དེ་ཡང་སྨིན་ལུགས་རིག་འཛིན་བརྒྱུད་པའི་ཕྱག་བཞེས་སྔོན་སྲོལ་འཆུག་མེད་ལས། འདི་བས་འདི་ལེགས་དང་འདི་བས་འདི་སྙན་རང་བློའི་ཕོ་ཚོད་ཀྱིས་གསར་བཅོས་དང༌། གཞན་གྱི་གཡོམ་རྒྱུགས་སོགས་གཏན་ནས་བྱེད་མི་ཆོག གཞན་དང་ནོག་འཁོན་སོགས་རེད་མིན་ཇི་འདྲ་ཡོད་ཀྱང་རང་རང་གིས་མཐའ་ཕུད་གཞན་གང་འོས་ནས་བྱེད་པ་ལས་སྒྲིགས་སོགས་ལ་སྣ་གཏད་ནས་བྱེད་མི་ཆོག དུས་མཆོད་སྐབས་འཆམ་སྒྲིགས་དང་ས་ཆོག་ལ་ཆག་ན་མར་མེ་མཚན་ཐུབ་རེའི་ཆད་པ། སྒྲིགས་ཆེན་ལ་ཆགས་ན་མཚན་ཐུབ་ལྔ་རེའི་ཆད་པ་ཡོད། ལོ་བསྟར་འདོན་རྒྱུགས་དང་འཆམ་རྒྱུགས་སོགས་བཅའ་ཡིག་སྔ་མ་རྣམས་ཀྱི་དགོངས་དོན་ལྟར་ལེ་ལྷོད་མེད་པར་བླ་མ་དབུ་ཆོས་ནས་གཟིགས་གནང་དང༌། ཀུན་གྱིས་དང་ལེན་དགོས། སྤྱི་པ་རྣམས་ནས་ཀྱང་སྔར་གཤོ་ལྟར་མཆོད་པ་མར་མེ་གསོལ་བཅའ་འབུལ་བ་ཚྭ་ཕོག་སོགས་ཆགས་ཕྲི་མེད་པར་ཞབས་ཞུས་ཚུལ་ལྡན་དུ་སྒྲུབ་དགོས་ཤིང༌། བྱེ་བྲག་སློབ་གྲྭ་དང༌། རྒྱུད་བཤད་སྐོར་སོགས་ལ་ཟླས་{དྷིལ}བཀོད་བྱེད་རིགས་ཆག་ཕྲི་མེད་པར་བཞུགས་གནང་དང༌།འདི་དང་དབྱར་གནས་སྐབས་སོགས་སུ་རང་ལུགས་གསང་ཆེན་སྔ་འགྱུར་པའི་གྲུབ་མཐའི་རྐང་ཚུགས་ངེས་ཀྱི་མདོ་སྔགས་བཤད་པ་དང་སྦྱང་བརྩོན་རྒྱུགས་འབུལ་སོགས་དོ་དན་ཞིབ་ཆ་གནང་དགོས། འདི་སྐོར་དམིགས་བསལ་བ་རྣམས་ལ་ཡོན་ཁ་རྒྱབ་ཆོག་སོགས་སྒེར་གྱི་རིགས་ལ་སུས་ཀྱང་རྩོད་འཐེན་རིགས་གཏན་ནས་བྱེད་མི་ཆོག་ཅིང༌། གཞན་དུས་མཆོད་རྣམས་ལ་གྲྭ་མང་བཅའ་ཡིག་སྔ་མའི་འབྲུ་དོན་ལྟར། སྤྱི་པ་རྣམས་ནས་ཐབ་བཟུང་ཡོད་ཚེ་ཊམ་བཞི་རེའི་བབ་ཕྱིན་གྱི་རྒྱབ་ཆོག་ཡོད་རིགས་སྤྱི་པས་ལེན་ཆོག་ཅིང༌། དེ་ཡན་ཆོད་ཀྱི་དངོས་རྫས་ཆེ་ཕྲ་གང་བྱུང་གྲྭ་མང་གིས་ལེན་རྒྱུ་ཡིན་པས། ཡོན་བདག་གིས་སྤྱི་པར་ཁ་བསྔོས་ཀྱང་སྤྱི་པས་ལེན་མི་ཆོག གྲྭ་མང་ནས་ཀྱང་སྔ་གཤོ་ལྟར་གཙུག་ལག་ཁང་གི་ཞབས་ཏོག་དང༌། ལོ་གསར་དང་བཅའ་བའི་ཚུགས་འགྲོལ་སོགས་ཀྱིས་མཚོན་དགོས་བྱའི་རིགས་ཆག་ཕྲི་ལེ་ལྷོད་མེད་པ་དང༌། དངོས་རྫས་རིགས་ཆུད་ཟོས་སུ་གཏོང་མི་ཆོག སྤྱི་ཁག་ལས་སྣེ་བསྐཽ་བཞག་དང་དགོན་གྱི་ཕྱི་ནང་གི་བྱ་བ་ཆེ་ཕྲ་གང་ལ་ཡང༌། བླ་མ་བླ་མཆན་མཛོད་ཆོས་དབུ་ཆེ་གསར་རྙིང་ཆེ་བགྲེས་བསམ་ཤེས་ཡོད་རིགས་ལྷན་འདུས་ཀྱི་ཐུགས་གྲོས་ཐོག་སོ་སོའི་རང་འདོད་འཐེན་ཁྱེར་ངན་གཡོ་ཁག་འཇོག་མེད་པར་ཐམས་ཅད་ནས་ལྷག་བསམ་གཅིག་དྲིལ་གྱིས་ཐུགས་ཁུར་ལེན་དགོས་ཤིང༌། དེ་འབྲེལ་སྤྱི་ཁག་སོགས་ལས་སྣེ་ཆེ་ཕྲ་ཟླས་{རྡིལ}བཀོད་བྱས་པ་རྣམས་ནས་ཀྱང་དང་ལེན་ལས་བབ་འོས་ཡོད་མེད་རིགས་སོགས་ཞུ་མི་ཆོགསྤྱི་རིགས་རྩིས་སྤྲད་སྐབས་ཀྱང་ཐམས་ཅད་བྱོན་ནས་གཟིགས་གནང་གིས་སྔར་སྤྲད་དུས་སྟེང་ལས་རྩིས་རྔ་མི་ལུས་པ་དང་རྐང་རྩ་མི་ཞན་པའི་བཀོད་འདོམས་གང་ཟབ་དང༌། གལ་སྲིད་རྩིས་རྔ་ལུས་ན་ལོ་ཟླའི་དུས་སྐྱེད་ཡུལ་ལུགས་དང་བསྟུན་པར་ཚུལ་ལྡན་བྱས་ནས་བླང་སྟེ་སྤྱི་གསར་གྱི་ལག་ཏུ་སྤྲོད་དགོས། གྲྭ་པ་བདག་ཡོད་རྣམས་ཀྱིས་རང་རང་གི་གྲྭ་ཁང་ཉར་ཚགས་དོ་དན་དང་བཤུ་འགེབ་སོགས་གང་དགོས་ཀྱིས་ཞིག་རལ་དུ་མ་སོང་བ་ལས་རང་བཞིན་གྱིས་ཁང་སྟོང་དུ་བསྐྱུར་བ་སོགས་གཏན་ནས་བྱེད་མི་ཆོག གཞན་ཡང་ཁང་ཁྲལ་དང་གོས་ཁྲལ་སོགས་སོ་སོར་གང་ལ་གང་འཚམ་གྱི་བཅས་ཁྲིམས་རིམ་ཅན་དུ་གནང་ཡོད་ཚེ་ཐམས་ཅད་ནས་དང་ལེན་ཞུ་དགོས་པ་བཅས་ཐུགས་གཞུག་དང༌། མདོར་ན་བསྟན་དགོན་གྱི་བྱ་བ་ཆེ་ཕྲ་གང་ལ་ཡང་བླ་གྲྭ་བསམ་ཤེས་ཀུན་ནས་རང་འདོད་གཡོ་ཟོལ་མེད་པའི་ལྷག་བསམ་ཆུན་དྲིལ་གྱིས། ཆོས་ལྡན་གྱི་མཛད་སྒོ་སྔར་ཡོད་རྣམས་མ་ཉམས་་གོང་འཕེལ་དང༌། ཉམས་པ་སོར་ཆུད་ཐུགས་མཐུན་ཁྲིམས་གཙང་རེ་གནང་ན། སྤྱིར་སངས་རྒྱས་བསྟན་པའི་ཞབས་འདེགས་དང༌། གོང་མ་བདེ་བར་གཤེགས་པ་རྣམས་ཀྱི་ཐུགས་ཀྱི་དགོངས་རྫོགས། ད་ལྟ་ཞལ་བཞུགས། ༧ མཆོག་སྤྲུལ་རབ་འབྱམས་རིན་པོ་ཆེས་སྐུ་ཆུས་དང་ཐུགས་དགྱེས་པའི་རོལ་མོ་རང་རང་གི་ཚོགས་བསགས་སྒྲིབ་སྦྱང་གང་ལ་བསམས་ཀྱང་དེ་ལས་དོན་ཆེ་བ་མེད་ཅིང༌། དུས་ཚོད་དང་བསྟུན་པར་སངས་རྒྱས་ཀྱི་བསྟན་པ་འཛིན་པའི་གྲངས་སུའང་འགྲོ། ལས་འབྲས་བསླུ་བ་མེད་པས་ཚེ་འདིར་ཡང་མི་མཐུན་འགལ་རྐྱེན་རིགས་ཞི་བ་དང༌། མཐུན་རྐྱེན་ལེགས་ཚོགས་གོང་འཕེལ་དུ་འགྱུར་ཞིང༌། མཐར་ཐུག་རྣམ་མཁྱེན་བླ་ན་མེད་པའི་རྒྱུར་འགྱུར་ངེས་པར་མ་ཟད། འཕགས་པའི་ས་ལ་བཞུགས་ངེས་པའི་ཐུབ་པའི་རྒྱལ་ཚབ་ཆེན་པོ་རྩོད་པ་དང་བྲལ་བ། ༧ འཇམ་མགོན་རྡོ་རྗེ་འཆང་ཆེན་པོ་སོགས་ཀྱིས་བསླུ་མེད་རྡོ་རྗེའི་བདེན་ཚིག་དང༌། ཆོས་སྐྱོང་བའི་སྲུང་མ་གཉན་པོ་རྣམས་ལ་གཉེར་གཏད་ཕྲིན་བཅོལ་ཡང་གནང་འདུག་པས་དེ་ལུགས་ཀུན་གྱིས་ཐུགས་གཞུག་འཚལ། རབ་ཚེས་མེ་སྦྲུལ་ཟླ་བའི་ཡར་ཚེས་དགེ་བར་ཞེ་ཆེན་བསྟན་གཉིས་དར་རྒྱས་གླིང་གི་ཆོས་གྲྭ་ཆེན་པོ་ནས་བྲིས་པ་དགེ་ཞིང་བཀྲ་ཤིས།། །།
༄༅། །རྣམ་གསུམ་ངུར་སྨྲིག་གི་རྒྱལ་མཚན་འཛིན་ཞིང་བསླབ་པ་གསུམ་གྱིས་ཐུགས་རྒྱུད་ཡོངས་སུ་དུལ་བའི་འཕགས་ཚོགས་འདུས་པ་རྣམས་ཀྱི་ཞབས་ཀྱི་པདྨོ་ལ་མགོ་བོས་བཏུད་དེ་གུས་ཤིང་དྭངས་པའི་བློས་གསོལ་བ། འོ་སྐོལ་གྱི་སྟོན་པ་མཉམ་མེད་ཐུབ་པའི་དབང་པོའི་བསྟན་པ་རིན་པོ་ཆེ་འདི་ལ་སྟོན་པ་གཉིས་པ་ལྟ་བུའི་ཕྲིན་ལས་ཅན། ངོ་མཚར་བའི་རྣམ་ཐར་དང་བཀའ་དྲིན་འགྲན་ཟླ་དང་བྲལ་བ། མཁན་ཆེན་བྱང་ཆུབ་སེམས་དཔའ་ཞི་བ་འཚོའི་ཞལ་ནས། ཀྱེ༔ ཚེ་དང་ལྡན་པ་ཀུན་ཉོན་ཅིག༔ སྟོན་པའི་སོ་སོ་ཐར་འདི་ནི༔ འགྲོ་བ་རྣམས་ཀྱི་མགོན་དང་སྐྱབས༔ སྟོན་པའི་འདུལ་བ་འཛིན་པ་རྣམས༔ འགྲོ་བ་རྣམས་ཀྱི་མཆོད་པའི་གནས༔ ཚེ་དང་ལྡན་པ་ཉམས་གྱུར་ན༔ སྟོན་པའི་བསྟན་པ་འཇིག་པར་འགྱུར༔འགྲོ་བ་རྣམས་ནི་བསླུ་བར་འགྱུར༔ ཉམས་པ་དེ་དག་ངན་འགྲོར་འགྲོ༔ འཁོར་ལོའི་མདོ་ནས་བསྟན་པ་ལྟར༔ བདུད་ཀྱི་ལས་ནི་འདིར་འབྱུང་བས༔ དེ་ནི་ཀུན་གྱིས་སྤང་བྱ་སྟེ༔ རྒྱལ་སྲིད་དག་ལ་དགའ་བ་མེད༔ དགེ་སློང་རྒྱལ་པོ་བྱེད་གྱུར་ན༔ དེ་ནི་བདུད་ཀྱི་ལས་ཡིན་པས༔ རྒྱལ་བའི་བསྟན་པ་འཇིག་པའི་རྐྱེན༔ ལོངས་སྤྱོད་རྣམས་ལ་རུང་བ་མེད༔ ཞལ་ལྕེ་བྱེད་རྣམས་ཕུང་བར་འགྱུར༔ འདུན་ན་འདོན་པ་བྱེད་གྱུར་ན༔ དགེ་སློང་ཕམ་ཞིང་རྒྱལ་ཁྲིམས་ཉམས༔ སྟོན་པའི་བསྟན་པ་རྨ་འབྱིན་པའི༔ བདུད་ཀྱི་ལས་ཏེ་སྤང་བར་རིགས༔བུད་མེད་དག་ལ་རུང་བ་མེད༔ དགེ་སློང་ཁྱིམ་ན་གནས་གྱུར་ན༔ ཁྱིམ་པ་ཐམས་ཅད་སུན་འབྱིན་ཅིང༔ དགེ་སློང་དེ་ནི་ཉེས་པར་སྤྱོད༔ བདུད་ཀྱི་ལས་ཏེ་སྤང་བར་རིགས༔ སོ་སོ་ཐར་པའི་མདོ་འདི་ནི༔ སྟོན་པ་མྱ་ངན་འདས་འོག་ཏུ༔ དགེ་འདུན་རྣམས་ཀྱི་སྟོན་པར་གསུངས༔ འདི་ལ་ཤིན་ཏུ་གུས་པར་གྱིས༔ བྱ་བ་ཉུང་ལ་དོན་ཉུང་བས༔ སྟོན་པའི་དམ་ཆོས་སྐྱོངས་བར་གྱིས༔ དེ་ནི་ཕྱི་ཡི་ཞལ་ཆེམས་སོ༔ ཀྱེ༔ ཚེ་དང་ལྡན་པ་ཀུན་ཉོན་ཅིག༔ མ་འོངས་དུས་སུ་དགེ་སྦྱོང་རྣམས༔ དགེ་སྦྱོང་ཆོས་བཞི་མི་ལྡན་པས༔ ཁྲོ་བ་རྣམས་ལ་སླར་ཁྲོ་བས༔ དགེ་སློང་ཕམ་པའི་རྒྱུ་རུ་བྱེད༔ གཤེ་བ་རྣམས་ལ་སླར་གཤེ་བས༔ རྒྱལ་བའི་བསྟན་པ་རིས་སུ་ཆད༔ རྡེག་པ་རྣམས་ལ་སླར་རྡེག་པས༔ དགེ་སློང་གཡུལ་དུ་ཆས་ནས་སུ༔སྟོན་པའི་བསྟན་པ་མྱུར་དུ་བཤིག༔ དེ་ནི་བདུད་ཀྱི་དགེ་སྦྱོང་ཡིན༔ བདུད་ལས་རང་གིས་མི་ཤེས་པས༔ ཞལ་ཆེམས་སྒྲོགས་ཤིང་བག་ཡོད་གྱིས༔ བཟོད་པ་དམ་པ་བསྟེན་པ་དང༔དཀའ་ཐུབ་སྤོང་བའི་བརྟུལ་ཞུགས་ཀྱིས༔ རྟག་ཏུ་དགོན་དུ་གནས་པར་གྱིས༔ མ་འོངས་ཚེ་དང་ལྡན་པ་ལ༔ བར་ཆད་ཁོང་ཁྲོ་འདི་འབྱུང་བས༔ སྤྱོད་ལམ་ཞི་ཞིང་དུལ་བར་གྱིས༔ སྟོན་པའི་བསྟན་པ་རིན་ཆེན་འདི༔ གངས་ཅན་ལྗོངས་སུ་ངས་གསལ་བས༔ བདག་གི་རྗེས་སུ་ཞུགས་ནས་ཀྱང༔ སྟོན་པའི་བསྟན་པ་མཆོག་ཏུ་ཟུངས༔ ལྷ་གཅིག་ཁྲི་སྲོང་ལྡེའུ་བཙན་དང༔རྗེ་བཙུན་པདྨ་སམ་བྷ་ཝ༔ ཁོ་བོ་བོ་དྷི་ས་ཏྭ་ཡིས༔ བཀའ་ཁྲིམས་བཅས་པ་ཇི་བཞིན་དུཿཚེ་དང་ལྡན་རྣམས་བྱ་དགོས་སོ༔ རྒྱལ་བའི་བསྟན་པ་ཉམས་དམའ་ཞིང༔ ཚེ་དང་ལྡན་པ་ཉམ་ཐག་ནཿ སྟོན་པའི་ཐུགས་རྗེ་བསྐུལ་བར་གྱིས༔ ང་ལ་གསོལ་བ་ཡང་ཡང་ཐོབསཿ ཕྱི་ལྟར་འདུལ་ཁྲིམས་ལེགས་པར་བསྲུང༔ ནང་ལྟར་བྱང་ཆུབ་སེམས་འབྱོངས་ནས༔ གསང་བ་སྔགས་ཀྱི་གྲུབ་པ་བརྙེས༔ ལྕང་ལོ་ཅན་དུ་མངོན་འཚང་རྒྱ༔ གསང་བའི་བདག་པོར་དབྱེར་མེད་ཅིང༔ སྤྲུལ་པས་བོད་ཀྱི་བསྟན་པ་སྐྱོང༔ དེ་ཕྱིན་བྱིན་རླབས་ངེས་པར་འཇུག༔ བདག་གིས་བསླབ་པ་དེ་བཞིན་དུ༔ ཕྱི་ལྟར་འདུལ་ཁྲིམས་མ་ཉམས་ཤིང༔ ནང་ལྟར་བྱང་ཆུབ་སེམས་སྦྱོངས་ལ༔ གསང་བ་སྔགས་ཀྱི་རིམ་གཉིས་བསྒོམ༔ སྤྱིར་ནི་རྒྱལ་བའི་སྐུ་གསུང་ཐུགས༔ ལེགས་པར་བཞེངས་ལ་བཀུར་སྟི་བྱ༔ རྟེན་འབྲེལ་བདག་གི་སྐུ་བཞེངས་ནས༔བཀའ་ཆེན་བསྒྲགས་ལ་སེམས་བསྐྱེད་བྱ༔ མདུན་གྱི་ནམ་མཁར་སྤྱན་དྲངས་ལ༔ ཕྱག་འཚལ་མཆོད་བསྟོད་གསོལ་འདེབས་ན༔ རྣམ་དག་ཚུལ་ཁྲིམས་ལེགས་པར་འགྱུར༔ རང་གི་སྙིང་ཁར་གསལ་བསྒོམས་པས༔ བྱང་ཆུབ་སེམས་མཆོག་འབྱོང་བར་འགྱུར༔ དབྱེར་མེད་སྐུ་ཡི་ང་རྒྱལ་བཟུང༔ དངོས་གྲུབ་ཐོབ་ཅིང་དགེ་འདུན་འདུཿ དེ་ནི་ནང་གི་ཞལ་ཆེམས་སོ༔ཐམས་ཅད་སྟོང་པ་ཉིད་དུ་བཞག༔ གཟུགས་ནས་རྣམ་མཁྱེན་བར་དག་ཏུ༔ ཐམས་ཅད་རང་བཞིན་མེད་པར་གནས༔ སེམས་ཉིད་གཟུང་འཛིན་གྱིས་སྟོང་པས༔ རིས་མེད་བདག་གཞན་བྲལ་བ་ཡི༔ སྤྲོས་པ་མེད་པའི་ངང་དུ་ཞོག༔ དེ་ནི་གསང་བའི་སྙིང་ཐིག་གོ༔ ཞེས་ཕྱིརབས་ཀྱི་རབ་བྱུང་རྣམས་ལ་བརྩེ་བས་ཞལ་ཆེམས་སུ་གནང་བ་བཞིན། སྲིད་ཞྀ་ལེགས་ཚོགས་ཐམས་ཅད་ཀྱི་རྩ་བ་ནི་སངས་རྒྱས་ཀྱི་བསྟན་པ་རིན་པོ་ཆེ་ལས་གཞན་དུ་མ་དམིགས་ཤིང༌། དེའང་དམ་པའི་ཆོས་འདུལ་བ་རིན་པོ་ཆེ་ལ་རག་ལས་པའི་ཕྱིར། ཆོས་གྲྭ་ཆེན་པོ་འདིར་ཡང་བར་སྐབས་ནས་འདུལ་བ་གཞི་གསུམ་གྱི་ཕྱག་ལེན་རྣམ་པར་དག་པའི་རྒྱུན་འཛུགས་གནང་བ་ལྟར། ཟླ་བ་ཕྱེད་ཕྱེད་ཀྱི་ཚེས་བཅོ་ལྔ་ལ་གསོ་སྦྱོང་དུས། དགོན་དུ་བཞུགས་རིགས་ཀྱི་དགེ་ཚུལ་སློང་རྣམས་ནས་ཀྱང་རང་རྒྱུད་ཀྱི་བསླབ་པ་གསོ་བ་དང་ཉེས་པ་སྦྱོང་བའི་སླད་དུ་ཆག་འཁྲི་མེད་པར་ཕེབས་གནང་མཛད་ན་ཕན་ཡོན་དང་དགོས་པ་བསམ་གྱིས་མི་ཁྱབ་ཅིང་ལུང་སོགས་མཐའ་ཡས་མོད་འདིར་མང་དུ་འབྲི་མ་ནུས་ལ། ཕྱོགས་མཚོན་ཙམ་དུ་དགེ་སློང་ལ་རབ་ཏུ་གཅེས་པའི་མདོ་ལས། འདུལ་བ་ལ་ནི་ཉེ་བར་གནས། །ཚུལ་ཁྲིམས་བསླབ་པ་རང་ཡིད་ཆེས། །མི་དེ་ཉི་མ་གཅིག་ལ་ཡང༌། །བསོད་ནམས་ཕུང་པོ་དཔག་ཏུ་མེད། །གསོག་ཅིང་སངས་རྒྱས་འབྲས་བུ་འབྱུང༌། །ཞེས་དང༌། ཚུལ་ཁྲིམས་ཀྱི་གཏམ་ལས། རྒྱ་མཚོ་དང་ནི་གླང་རྗེས་ཀྱི། །ཁྱད་པར་དག་ནི་གང་ཡིན་པ། །སྦྱིན་པ་དང་ནི་ཚུལ་ཁྲིམས་ཀྱི། །ཁྱད་པར་དག་ནི་དེ་ཡིན་ནོ། །གང་ཞིག་དད་པའི་སེམས་ཀྱིས་ནི། །ལོ་བརྒྱར་སྦྱིན་པ་བྱིན་པ་བས། །གང་ཞིག་ཉིན་གཅིག་ཚུལ་ཁྲིམས་ནི། །བསྲུངས་པ་དེ་བས་ཁྱད་པར་འཕགས། །ཞེས་གསུང་ཞིང༌། ཁྱད་པར་དེང་སང་ལྟ་བུ་བསྟན་པ་འཇིག་ལ་ཉེ་བའི་སྐབས་ལྷག་པར་ཡང་ཕན་ཡོན་ཆེ་སྟེ། ཏིང་འཛིན་རྒྱལ་པོའི་མདོ་ལས། བསྐལ་པ་བྱེ་བ་གངྒའི་བྱེ་སྙེད་དུ། །དད་པའི་སེམས་ཀྱིས་ཟས་དང་སྐོམ་རྣམས་དང༌། །གདུགས་དང་བ་དན་མར་མེའི་ཕྲེང་བ་ཡིས། །སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། །གང་གིས་དམ་ཆོས་རབ་ཏུ་འཇིག་པ་དང༌། །བདེ་གཤེགས་བསྟན་པ་འགག་པར་གྱུར་པའི་ཚེ། །ཉིན་མཚན་དུ་ནི་བསླབ་པ་གཅིག་སྤྱོད་པ། །དེ་ནི་དེ་ལས་བསོད་ནམས་ཁྱད་པར་འཕགས། །ཞེས་དང༌། བློ་གྲོས་རྒྱ་མཚོས་ཞུས་པའི་མདོ་ལས། དེ་བཞིན་གཤེགས་པའི་དམ་པའི་ཆོས་འཛིན་པ། །དེ་ནི་དེ་བཞིན་གཤེགས་ལ་བྱས་གཟོ་ཡིན། །རྒྱལ་བ་རྣམས་ཀྱི་མཛོད་འཛིན་ཡིད་བརྟེན་ཞིང༌། །ཕྱོགས་བཅུ་རྣམས་སུ་སངས་རྒྱས་མཆོད་པ་ཡིན། །སངས་རྒྱས་སྤྱན་གྱིས་གཟིགས་པའི་ཞིང་མང་པོ། །རིན་ཆེན་བཀང་སྟེ་དེ་བཞིན་གཤེགས་ལ་ཕུལ། །ཟད་པའི་དུས་ན་ཇི་ལྟར་ཆོས་འཛིན་ལྟར། །བསོད་ནམས་ཕུང་པོ་དེ་ཙམ་འཕེལ་མ་ཡིན། །ཞེས་དང༌༑ དེ་བཞིན་གཤེགས་པའི་སྙིང་པོ་བསྟན་པའི་མདོ་ལས། འདི་ལྟར་རྒྱལ་བའི་ཆོས་ཀྱིས་ཉེར་གནས་ཤིང༌། །ཆོས་ཀྱིས་ངེས་པར་འབྱུང་བའི་ཟང་ཟིང་མིན། །དེ་བས་གང་ཞིག་རྒྱལ་བའི་ཆོས་འཛིན་པ། །དེ་ནི་སངས་རྒྱས་ཀུན་ལ་བྱས་པ་གཟོ། །ཞེས་དང༌། ནམ་མཁའ་མཛོད་ཀྱིས་ཞུས་པའི་མདོ་ལས། ཇི་ལྟར་བསྐལ་པ་བྱེ་བ་སྟོང་བརྗོད་ཀྱང༌། །སངས་རྒྱས་ཡེ་ཤེས་མཐའ་ཡོད་མ་ཡིན་ལྟར། །དེ་བཞིན་གཤེགས་པའི་དམ་པའི་ཆོས་འཛིན་པའི། །བསོད་ནམས་དེ་ཡང་ཚད་ཡོད་མ་ཡིན་ནོ། །ཞེས་གསུངས་པའི་ཚུལ་ལ་གཞིག་ནས་དགོངས་ཀློང་རིན་པོ་ཆེར་བསྟི་བ་མཁྱེན་མཁྱེན་ཞུ།། །།
༄༅། །སྒྲུབ་སྡེ་བདེ་ཆེན་པདྨ་འོད་གླིང་གི་དཀར་ཆག་མདོར་བསྡུས་རབ་གསལ་ནོར་བུའི་མེ་ལོང་ཞེས་བྱ་བ་བཞུགས་སོ། །
ཨོཾ་སྭསྟི། དོན་གཉིས་མཐར་ཕྱིན་རྣམ་འདྲེན་ཤཱཀྱའི་ཏོག །ཆགས་བྲལ་ངོ་བོ་ལུང་རྟོགས་དམ་པའི་ཆོས། །རིག་གྲོལ་ཡོན་ཏན་རྨད་བྱུང་དགེ་འདུན་སྡེ། །དཀོན་མཆོག་རིན་ཆེན་གསུམ་གྱིས་དགེ་ལེགས་སྩོལ། ༡ །རབ་དཀར་ཚོགས་གཉིས་གདེངས་ཅན་རོལ་གནས་ལས༑ ༑ཉེར་ཐོན་ཕུལ་བྱུང་མཁྱེན་བརྩེའི་བསིལ་ཟེར་གྱིས། །ས་གསུམ་དགེ་ལེགས་ཀུ་མུཏ་བཞད་མཛད་པ། །མཚོ་སྐྱེས་རྡོ་རྗེ་ཆུ་ཤེལ་དབང་པོས་སྐྱོངས།༢ །དྲི་མེད་ཐུགས་བསྐྱེད་སྐྱ་རེངས་ཁ་ལོ་ཡིས། །ཐུབ་བསྟན་སྣང་བའི་མུ་ཁྱུད་ཉེར་དྲངས་ནས། །གངས་ལྗོངས་རྒུད་པའི་སྨག་རུམ་སེལ་མཛད་པ། །ཆོས་རྒྱལ་ལོ་པཎ་བཀའ་དྲིན་ཅན་དེར་འདུད། ༣ །གྲུབ་གཉིས་རྟོགས་པའི་རྩལ་གསུམ་རབ་རྫོགས་ཤིང༌། །ཐེག་མཆོག་ང་རོས་ས་གསུམ་ཆེར་གཡོ་བས། །ལྟ་དམན་ཝ་སྐྱེས་སྔངས་མཛད་གདོང་ལྔ་པ། །གཉགས་གནུབས་སོ་ཟུར་བརྒྱུད་པར་བཅས་ཀུན་རྒྱལ། ༤ །མཁྱེན་གཉིས་ཉི་ཟླ་གསར་པའི་གཟི་འོད་ཀྱིས། །འཁྲུལ་རྟོགས་དུས་ཀྱི་ཤེ་མུན་རབ་གསལ་ནས། །ངེས་གསང་བསྟན་པའི་པད་ཚལ་རྒྱས་མཛད་པ། །ཀུན་མཁྱེན་ཀློང་རོང་འཇིག་རྟེན་མིག་དེར་བསྔགས། ༥ །མཁྱེན་བརྩེ་ནུས་པའི་ཆུ་ཁུར་དཀྲིགས་པ་ལས། །རྩོད་འཆད་བརྩམས་པའི་ཟེགས་མ་ཆེར་སྤྲོས་པས། །སྔ་འགྱུར་བསྟན་མཆོག་རྒྱས་མཛད་སྨིན་གླིང་པ། །ཡབ་སྲས་བརྒྱུད་པར་བཅས་ཀུན་གཙུག་ན་འབར། ༦ །ཀ་དག་ཀུན་བཟང་དགོངས་པའི་ཀློང་ཡངས་པོར། །ལྷུན་གྲུབ་སྣང་བཞིའི་ལྟད་མོར་རབ་གཡེངས་པའི༑ ༑ངེས་དོན་རྫོགས་པ་ཆེན་པོའི་རྣལ་འབྱོར་པ། །ཁྱབ་བདག་བླ་མ་མཆོག་དེ་སྙིང་དབུས་རོལ༑ ༧ ༑བདེ༷་བ་ཆེ༷ན་པོ་ཀུན་བཟང་པ༷དྨ༷་ཡི། །རིང་ལུགས་འོ༷ད་གསལ་རྡོ་རྗེ་སྙིང་པོའི་ལམ༑ ༑སྒོམ་སྒྲུབ་རྟོགས་པའི་བསྟན་པ་རྒྱས་པའི་གླིང་༷། །རིག་འཛིན་གྲུབ་པའི་དགའ་ཚལ་འདི་རྨད་བྱུང༌། །དེ་ལ་འདིར་རྒྱལ་བ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས། གདུལ་བྱའི་བློ་དང་འཚམ་པར་ཆོས་ཀྱི་སྒོ་མོ་མཐའ་ཡས་པ་ཞིག་བསྟན་པ་རྣམས་བསྡུ་ན། རྗོད་བྱེད་ལུང་གི་ཆོས་དང༌། བརྗོད་བྱ་རྟོགས་པའི་ཆོས་གཉིས་སུ་འདུ། དེ་ཉིད་འཛིན་བྱེད་ཀྱི་སྐྱེས་བུའང་ཀློག་པ་ཐོས་བསམ་པ་དང༌། སྤོང་བ་བསམ་གཏན་པ་གཉིས་ཏེ། མཛོད་ལས། རྒྱལ་བ་ཐུབ་པའི་བསྟན་པ་ནི། །ལུང་དང་རྟོགས་པའི་བདག་ཉིད་ཆེ༑ ༑དེ་འཛིན་བྱེད་པ་སྨྲ་བ་དང༌། །སྒྲུབ་པར་བྱེད་པ་ཁོ་ནའོ། །ཞེས་གསུངས་ཤིང༌། དེ་ལས་ཀྱང་སྔ་མས་ནི་ཆོས་ཐམས་ཅད་ཀྱི་སྤྱིའི་གོ་བ་ཙམ་གཏན་ལ་འབེབས་པ་ཡིན་ཞིང་ཕྱི་མས་ནི་དོན་ཡིན་ལུགས་ཀྱི་སྒྲོ་འདོགས་ནང་ནས་བཅད་དེ་སྲིད་རྩེའི་ས་བོན་མ་རིག་པ་དྲུང་ནས་ཕྱུང་སྟེ་སྐུ་དང་ཡེ་ཤེས་རང་ཆས་སུ་གནས་པ་ཉིད་མངོན་དུ་འགྱུར་བའི་ཕྱིར་འདི་ཉིད་གཙོ་ཆེ། ཁྱད་པར་དེང་སང་སྙིགས་མའི་ཚེ་ལ་ངེས་པ་མེད་པས་ཕྱི་ཐ་སྙད་ཚིག་གི་སྤྲོས་པ་བཅད་ནས་བླ་མའི་མན་ངག་ཚིག་གཅིག་ལ་བརྟེན་ནས་སྒྲུབ་ལ་སྙིང་པོར་དྲིལ་བ་གལ་ཆེ་སྟེ༑ ཇོ་བོ་རྗེས། ཚེ་ནི་ཡུན་ཐུང་ཤེས་བྱའི་རྣམ་པ་མང༌། །ཚེ་ཡི་ཚད་ཀྱང་ཇི་ཙམ་མི་ཤེས་པས༑ ༑ངང་པས་ཆུ་ལས་འོ་མ་ལེན་པ་བཞིན། །རང་གི་འདོད་པ་དང་དུ་བླང་བར་བྱ། །ཞེས་གསུངས། རང་གི་ཉམས་སུ་མ་བླངས་ན་ཆོས་སྡེ་སྣོད་རྒྱུད་སྡེ་དང་བཅས་པ་བློ་ནས་འཆད་ཤེས་ཀྱང་མི་གྲོལ་ཏེ། ཕལ་པོ་ཆེ་ལས། དཔེར་ན་འོན་པ་རོལ་མོ་མཁན། །གཞན་དག་དེ་ཡི་དགའ་བྱེད་ཀྱང༌། །བདག་ཉིད་ཀྱི་ནི་མི་ཐོས་པ། །མ་སྒོམ་ཆོས་ཀྱང་དེ་བཞིན་ནོ། །ཆུ་བོ་དང་ནི་རྒྱ་མཚོ་ལས། །གྲུ་དང་གཟིངས་བཅས་མཉན་པ་ཞིག །གཞན་དག་དེ་ཡིས་སྒྲོལ་བྱེད་ཀྱང༌། །བདག་ཉིད་དེ་ན་འཆི་བ་བཞིན། །མ་བསྒོམས་ཆོས་ཀྱང་དེ་བཞིན་ནོ། །དཔེར་ན་བུ་རམ་མངར་བའི་རོ། །བརྗོད་པའི་རོ་ནི་མི་མྱོང་སྟེ། །མྱོང་བས་རོ་ནི་མྱོང་བ་ལྟར། །སྒོམ་པས་རོ་ནི་མྱོང་བར་འགྱུར། །ཞེས་གསུངས་པ་ལྟར་སྒོམ་པ་ཉིད་གལ་ཆེ་བ་ཡིན། དེ་ཡང་དབང་པོ་ཡང་རབ་སྒོམ་པ་ཀློང་དུ་གྱུར་པ་དག་ལ་གནས་དུས་ཀྱི་དབྱེ་བ་མེད་མོད། ལས་དང་པོ་པ་རྣམས་ནི་དབེན་གནས་མཚན་ཉིད་དང་ལྡན་པ་བསྟེན་པ་གལ་ཤིན་ཏུ་ཆེ་སྟེ། རྫོགས་པ་ཆེན་པོ་སེམས་ཉིད་ངལ་གསོ་ལས། ཇི་སྲིད་སེམས་ལ་བརྟན་པ་མ་ཐོབ་པར། །ཕྱི་རོལ་ཡུལ་གྱིས་རབ་ཏུ་བསླུ་བས་ན། །དབེན་པའི་གནས་སུ་སྤྲོ་བས་གནས་པར་བྱ། །ཞེས་དང༌། ཀུན་ཏུ་བཟང་མོ་ཀློང་གསལ་ཉི་མའི་རྒྱུད་ལས། ལུང་སྟོང་དུར་ཁྲོད་རི་རྩེ་གངས་ཁྲོད་དམ། །ཤིན་ཏུ་དབེན་ཞིང་དྭངས་མཐོ་བསིལ་བའི་སར། །སྐལ་བཟང་སྐྱེས་བུའི་ཉམས་ལེན་བྱེད་པའི་གནས། །བསམ་གཏན་འཕེལ་ཞིང་བརྟན་པ་མྱུར་དུ་ཐོབ། །མཚན་ལྡན་གནས་བྲལ་རྐྱེན་དབང་ཉིད་དུ་འགྱུར། །ཞེས་སྐྱོན་ཡོན་དང་བཅས་གསལ་བར་བསྟན་པ་དང༌། གཞན་ཡང་དབེན་པ་བསྟེན་པའི་ཕན་ཡོན་ནི་ཚད་མེད་དེ། སྔ་མ་ལས། དེ་འདྲའི་གནས་ནི་རྒྱལ་བ་རྣམས་ཀྱིས་བསྔགས། །སྲིད་པར་སྐྱོ་བས་དགོན་པར་རབ་ཕྱོགས་ཏེ། །གོམ་པ་བདུན་ཙམ་བོར་བའི་བསོད་ནམས་ནི། །གང་གི་བསྐལ་པ་གང་གའི་སངས་རྒྱས་ལ། །བསྐལ་པར་མཆོད་པའི་བསོད་ནམས་ཕུང་པོ་ཡིས། །སྔ་མའི་བསོད་ནམས་བརྒྱ་སྟོང་ཆར་མི་ཕོད། །དེ་ཕྱིར་ཞི་བའི་ནགས་འདབས་བསྟེན་པར་བྱ། །ཞེས་གསུངས་པ་ལྟར། བསོད་ནམས་ཚད་མེད་པའི་འཇུག་ངོགས་ཕུན་ཚོགས་དབེན་པའི་གནས་སུ་བསྟན་པའི་སྡེ་གཅིག་ཏུ་འཕེལ་བ་དང༌། ངེས་གསང་སྙིང་པོའི་བསྟན་མཆོག་ཆེས་ཆེར་རྒྱས་པ་སོགས་སྒོ་དུ་མ་ལ་དགོངས་ནས་སྔོན་གྱི་སྐྱེས་ཆེན་དམ་པ་རྣམས་ཀྱི་བཤད་སྒྲུབ་ཀྱི་སྡེ་སོ་སོར་འདེབས་པར་མཛད་པ་ལས། ད་ལམ་འདིར་ནི་གནུབས་ནམ་མཁའི་སྙིང་པོའི་ཡེ་ཤེས་སྒྱུ་མའི་རོལ་གར། བཤད་སྒྲུབ་ལས་གསུམ་གྱི་སྒོ་ནས་ངེས་གསང་བསྟན་འགྲོའི་དཔུང་གཉེན་མཚུངས་པ་མེད་པ་རྗེ་བཙུན་བླ་མ་དམ་པ་རང་བཞིན་རྫོགས་པ་ཆེན་པོའི་རྣལ་འབྱོར་པ། ཞེ་ཆེན་རྒྱལ་ཚབ་རིན་པོ་ཆེ་པདྨ་གསང་སྔགས་བསྟན་འཛིན་ཆོས་ཀྱི་རྒྱལ་པོའི་ཐུགས་བསྐྱེད་དྲི་མ་མེད་པས། ༧ དཔལ་ཨོ་རྒྱན་དུས་གསུམ་མཁྱེན་པའི་ཡེ་ཤེས་ཀྱི་སྐུའི་ཞབས་ཀྱིས་བཅགས་ཤིང་བདུད་རྩི་སྨན་གྱི་སྒྲུབ་པས་བྱིན་གྱིས་བརླབས་པའི་བཀྲ་ཤིས་ལ་ཟིལ་ཆེ་བ། མ་ཚོགས་ཌཱ་ཀི་རང་བཞིན་གྱིས་འདུའི་གནས་མཆོག་མདོ་ཁམས་སེང་བྲག་ནམ་མཁའ་རྫོང་ངམ་བདེ་ཆེན་མཁའ་འགྲོ་འབུམ་རྫོང་གི་མགུལ་སྒྲུབ་གནས་ཀྱི་ཡོན་ཏན་མ་ཚང་བ་མེད་པ་འདིར། སྒྲུབ་སྡེ་བདེ་ཆེན་པདྨ་འོད་གླིང་རྟེན་དང་བརྟེན་པར་བཅས་པ་གསར་དུ་བསྐྲུན་ནས། ཆོས་ཐེག་པ་རིམ་དགུའི་ཡང་རྩེ། བཀའ་གསང་རྫོགས་པ་ཆེན་པོ་ཡང་ཟབ་མན་ངག་སྡེའི་བཤད་སྒྲུབ་ཀྱི་ཕྲིན་ལས་རྒྱུན་ཆགས་པར་བསྐྱངས་པའི་གྲུབ་འབྲས། ཆོས་ཟད་བློ་འདས་ཀྱི་དགོངས་པ་མངོན་དུ་གྱུར་པའི་མཁས་གྲུབ་ཆེན་པོ་༧ཤེས་རབ་ཡར་འཕེལ་གྱི་གཙོས་གཉུག་མར་གནས་པའི་སྒོམ་ཆེན་ཕྱོགས་ལ་རྩེ་མོས་ལྷག་པ་ཐམས་ཅད་ཀྱང་བླ་མ་དང་ལྷག་པའི་ལྷས་བྱིན་གྱིས་བརླབས་ཤིང་བསྐྱེད་རྫོགས་རྫོགས་པ་ཆེན་པོའི་ལམ་ལ་གནད་དུ་བསྣུན་པས་བར་དོའི་གྲོལ་ཚད་བརྙེས་པ་འབའ་ཞིག་ཏུ་སྣང་ཞིང༌། གཞན་ཡང་ཕྱོགས་འདུས་ཀྱི་སྒྲུབ་པ་པོ་བགྲང་བར་དཀའ་བ་ཙམ་འདུས། དེ་རྗེས་གཡུ་སྒྲའི་རྣམ་འཕྲུལ་གནས་ལྔ་རིག་པའི་པཎྜི་ཏ་རང་བཞིན་རྫོགས་པ་ཆེན་པོ་རིག་པ་ཚད་ཕེབས་ཀྱི་ས་ལ་གཤེགས་པས་སངས་རྒྱས་ཀྱི་ཞིང་ཁམས་རྒྱ་མཚོ་དང་མཉམ་པ་ཉིད་དུ་སྤྱོད་པའི་དབོན་སྤྲུལ་འགྱུར་མེད་བསྟན་འཛིན་འཕེལ་རྒྱས་ཞལ་སློབ་དང་བཅས་པས་བསྐྱངས་ཤིང༌། གཞན་ཡང༌། རྡོ་བ་གྲུབ་ཆེན་ཀུན་བཟང་གཞན་ཕན། ལྡན་མ་གྲུབ་ཆེན་བློ་བཟང་ཐུབ་བསྟན་ཉི་མ། རོང་པོ་གྲུབ་ཆེན་ཀུན་བཟང་རྣམ་རོལ་མགོན་པོ། གླིང་རྗེ་དྲུང་པདྨ་གར་དབང་འགྲོ་འདུལ་རྩལ། ཀཿཐོག་དགེ་རྩེ་པཎ་ཆེན༑ ཀུན་བཟང་ངེས་དོན་དབང་པོ། ཏཱའི་སི་ཏུ་པདྨ་ཉིན་བྱེད་དབང་པོ། མཁྱེན་བརྩེ་ཡེ་ཤེས་རྡོ་རྗེ། ཁམས་པ་རྫོགས་ཆེན་པ་མི་འགྱུར་ནམ་མཁའི་རྡོ་རྗེ། བཀའ་བབས་བདུན་ལྡན་པདྨ་འོད་གསལ་མདོ་སྔགས་གླིང་པ། རྒྱལ་བའི་ལུང་བསྟན་བློ་གྲོས་མཐའ་ཡས། རྒྱལ་སྲས་ཨོ་རྒྱན་འཇིགས་མེད་ཆོས་ཀྱི་དབང་པོ། ཀུན་མཁྱེན་བླ་མ་འཇམ་དཔལ་དགྱེས་པའི་རྡོ་རྗེས་སོགས་འཛམ་གླིང་ན་ཉི་ཟླ་ལྟར་ཡོངས་སུ་གྲགས་པའི་སྐྱེས་ཆེན་རྣམས་ཀྱི་ཞབས་ཀྱིས་བཅགས་ཤིང་ཡུན་རིང་བར་བཞུགས་ནས་སྒྲུབ་པའི་གནས་སུ་བྱིན་གྱིས་བརླབས་པས་མདོ་སྨད་སྒྲུབ་གནས་ཀུན་གྱི་དབུས་ན་རྒྱལ་མཚན་གྱི་ཏོག་ལྟར་མངོན་པར་མཐོ་བ་འདི་ཉིད༑ ཕྱིས་སུ་དུས་ཀྱི་རྒུད་པ་སྟོབས་སུ་གྱུར་པའི་དབང་གིས་ཉམས་གུད་གྱུར་པའི་སྐབས། མཁས་བཙུན་བཟང་གསུམ་གྱི་ཡོན་ཏན་གྱི་མངོན་པར་མཐོ་ཞིང༌། རིང་ལུགས་སྔ་འགྱུར་གྱི་བསྟན་པ་དབང་པོའི་དྭངས་མ་བཞིན་དུ་གཅེས་སྤྲས་སུ་བདག་གིར་མཛད་ནས། བཤད་སྒྲུབ་ལས་གསུམ་གྱི་རྣམ་ཐར་རྨད་དུ་བྱུང་བ། མཆོག་སྤྲུལ་དམ་པ་འགྱུར་མེད་པདྨ་ཆོས་རྒྱལ་དཔལ་བཟང་པོས་ཐུགས་བསྐྱེད་རྨ་མེད་པས་ཉམས་གསོས་མཛད་སྐབས། ༧ སྐྱབས་རྫེ་འཇམ་དབྱངས་མཁྱེན་བརྩེ། ས་སྐྱོང་མ་ཡུམ་ཆོས་དབྱིངས་བཟང་མོ། གླིང་ཚང༌། ཧོར་ལ་དཀར་ཚང། རང་དགོན་བླ་བྲང༌། རབ་འབྱམས་རིན་པོ་ཆེ། རྒྱལ་ཚབ། བླ་མ་ཨོ་རྒྱན་ཆོས་གྲགས་སྤུན། དགེ་བླ་ཆོས་ཉིད་རྒྱ་མཚོ། གླིང་རྗེ་བཙུན་འཇམ་དབྱངས་ཚུལ་ཁྲིམས་དབང་མོ་སོགས་ནས་མཐུན་རྐྱེན་དང༌། ཉིད་ནས་ལྗོངས་རྒྱུ་གཉུག་གནས་ཀྱི་རྙེད་པ་ཕྱག་ཏུ་གང་འབྱོར་བཅས་སྒྲུབ་སྡེའི་བླ་བྲང་ཕྱི་ནང་གི་ཉམས་གསོ་སྔར་བས་ལྷག་པའི་སྤུས་ལེགས་གམ་གཙང་གསར་སྤྲོས་ཚོན་རྩི་ལོག་བྲིས་ཀྱི་བཀྲ་བ་སྒྲུབ་པའི་ཚེ་རྡོ་རྗེའི་ཆོས་སྐྱོང་བའི་སྲུང་མ་དཀར་ཕྱོགས་ལ་མངོན་པར་དགའ་བའི་ཡུལ་ལྷ་སྤྱི་དང༌། ཁྱད་པར་གནོད་སྦྱིན་དགྲ་ལྷའི་རྒྱལ་པོ་ཙིའུ་དམར་པོ་དང༌། ཡུལ་སྐྱོང་དགེ་བསྙེན་ཆེན་པོ་ནོར་བུ་དབང་རྒྱལ་ཟུང་གིས་ཕྲིན་ལས་གཡེལ་མེད་དུ་སྒྲུབ་པས་གེགས་མེད་མཐར་རྒྱས་སུ་གྲུབ་པ་ལགས། དེ་ཡང་གཟིམ་ཆུང་ཨེ་ཝཾ་དགའ་འཁྱིལ་དུ་ཕུགས་སུ་རེའུ་མིག་གི་རྟེན་གྱི་གཙོ་བོ་རྒྱལ་སྲས་བསོད་ནམས་ལྡེའུ་བཙན་ལ་བུ་འཁོར་ཡུལ་སྐྱོང་ལམ་ཆེན་ཙེ་རས་དངོས་སུ་ཕུལ་བ་གྲགས་པའི་རྒྱལ་བ་ཀཿཐོག་པའི་ནང་རྟེན་ཐུབ་དབང་སྐུ་གཟི་བྱིན་མ། ཀཿཐོག་དྲུང་རིན་པོ་ཆེ་ནམ་མཁའ་རྒྱ་མཚོའི་ཐུགས་དམ་རྟེན་སྒྲོལ་དཀར་ཡིད་བཞིན་འཁོར་ལོའི་སྐུ་ཁྱད་འཕགས། དེ་ཉིད་ཀྱི་ཐུགས་དམ་རྟེན་རིག་སྔགས་ཀྱི་ལྷ་མོ་ཕྱག་དྲུག་མའི་ལི་སྐུ་གར་བུ་ཁྱད་འཕགས། དུས་འཁོར་མཆོད་རྟེན་ལི་མ། ཀ་གདམས་མཆོད་རྟེན་ལྕགས་རྩེ་མ་གཉིས། རྡོ་རྗེ་འཆང་གི་ལི་སྐུ། ཐུབ་དབང་གི་སྐུུ་རག་ཞབས་ཅན། འཇའ་ཚོན་གཏེར་བྱོན་དུ་གྲགས་པའི་ཨོ་རྒྱན་པདྨ་སཾ་བྷ་ཝ། གཞན་གསེར་ཟངས་ལས་གྲུབ་པའི་ཐུབ་ཆེན་བཀྲ་ཤིས་འོད་འབར། བདེ་གཤེགས་སོ་ལྔ། གནས་བརྟན་ཆེན་པོ་བཅུ་དྲུགབདེ་གཤེགས་མཆོད་རྟེན་ཆ་བརྒྱད་གཉིས༑ རྗེ་བཙུན་གྲགས་རྒྱལ་འདྲ་ཞལ་རྒྱ་བཟོ་སྤུས་ལེགས། ཡང་ཐུབ་སྐུ་ཁྲུ་ཚད་མ །སློབ་དཔོན་སྣང་སྲིད་ཟིལ་གནོན་གྱི་གསེར་སྐུ་ཁྲུ་ཚད་སོགས་རིམ་པར་བཞུགས། གཡས་ལོགས་རེའུ་མིག་གི་རྟེན་གྱི་གཙོ་བོ་རྒྱལ་སྲས་བསོད་ནམས་ལྡེའུ་བཙན་ལ་རྒྱ་རོང་ཁྲོ་སྐྱབས་རྒྱལ་པོས་ཕུལ་བ་ཀཿཐོག་ནང་རྟེན་འཇམ་དབྱངས་གཡུ་ཐོད་མེ་ཐུབ་མ། སློབ་དཔོན་ཟ་ཧོར་མ་མདའ་ཚད། མངྒ་ས་ར་སོགས་བླ་མ་གོང་མ་རྣམས་ཀྱི་གསེར་གདུང༌། ཀུན་མཁྱེན་ཀློང་ཆེན་པའི་སྐུ་བརྙན། སྒྲོལ་མ་ཉེར་གཅིག འཇམ་དབྱངས། སྤྱན་རས་གཟིགས་ལ་སོགས་པ་ད་ལྟར་བཞུགས་པ་དང༌། འབྱུང་འགྱུར་དུའང་རིམ་པར་གོང་འཕེལ་དུ་སྤྲོ་བ་འགྱུར་བ་སོགས་སོ། །གུ་རུའི་ལྷ་ཁང་བདེ་ཆེན་འོད་སྣང་དུ་རྟེན་ཀྱི་གཙོ་བོ་གུ་རུའི་སྐུ་ཚབ་མཐོང་བ་ཀུན་གྲོལ། གསུང་གསེར་དངུལ་བཀྲ་མའི་པདྨ་བཀའ་ཐང༌། ཐུགས་བྱང་ཆེན་མཆོད་རྟེན་བཅས་གཡས་དང་གཡོན་གྱི་རེའུ་མིག་ལ། རྟེན་གྱི་གཙོ་བོ་དཔལ་མགོན་འཕགས་པ་ཀླུ་སྒྲུབ་ཀྱི་ཕྱག་བཟོ་གྲགས་པའི་བཙོ་བརྒྱ་རྫོང་གི་ནང་རྟེན་ནཱ་ལེནྡྲའི་ཐུབ་པ་རྡོར་གདན་མེ་ཐུབ་མ། བོ་དྷི་སཏྭ། ཆོས་རྒྱལ། གནས་བརྟན་ཆེན་པོ་བཅུ་དྲུག གུ་རུ་མཚན་བརྒྱད༑ བདེ་གཤེགས་མཆེད་བརྒྱད་སོགས་དང༌། ལོགས་བྲིས་ལ་གཉགས་གནུབས་ཀྱི་གཙོས་པའི་རྗེ་འབངས་ཉེར་ལྔ། ཟུར་ཀློང་གི་གཙོས་པའི་ཀཿསྨིན་བླ་བརྒྱུད་བཅས་བཞུགས།ཆོས་ཁང་ཆེན་མོར། རྒྱལ་བའི་བཀའ་འགྱུར་རོ་ཅོགབསྟན་འགྱུར། རྙིང་རྒྱུད། སྙིང་ཐིག་ཡ་བཞི༑ མཛོད་བདུན། ཀློང་སྙིང་སོགས་སྤར་མ་པོད་དང༌། བླ་མ་དགོངས་འདུས་གཙོས་གཏེར་རྙིང་སྐོར་རྩ་ཆེན་དང་རྩེ་ལེའི་བཀའ་འབུམ་སོགས་བྲིས་མ་པོད་ལྷག་བཅས་བཞུགས། མགོན་ཁང་བདུད་འདུལ་དབང་དྲག་རོལ་པའི་ཕོ་བྲང་དུ། བླ་མ་ཡི་དམ་མཁའ་འགྲོ་ཆོས་སྐྱོང་གི་ཚོགས་རྣམས་ཀྱི་སྐུ་རྟེན་བྲིས་འབུར་རྟེན་གཏོར་སོགས་དང༌། ཁྱད་པར་གནོད་སྦྱིན་ཆེན་པོའི་སྐུ་རྟེན་ཁྱད་འཕགས། སྒོ་ངོས་སུ་ཨོ་རྒྱན་ཐུགས་མཆོག་རྡོ་རྗེའི་ཞབས་རྗེས་ངོ་མཚར་ཅན་བཅས་བཞུགས། མཆན། དེ་རྣམས་ཀྱི་མདོ་ཁྱམས་འདུ་ཁང་རིག་འཛིན་གྲུབ་པའི་དགའ་ཚལ་སོགས་སུ། བཀའ་གཏེར་གསར་རྙིང་གི་རྩ་གསུམ་རབ་འབྱམས་དུ་མའི་ཞལ་ཐང་བཟང་ལ་མང་རབ། ཀ་མགོ་གུ་རུ་ཐུབ་དྲུགཔོ་ལ་དུས་གསུམ་སངས་རྒྱས། བདེ་གཤེགས་སོ་ལྔ་མོས་པ་སྣང་མཛད་རིགས་ལྔ་ཡབ་ཡུམ་སོགས་མདོར་ན་སྐུ་གསུང་ཐུགས་ཀྱི་རྟེན་བཟང་པོས་ཕྱུ་བུར་གཏམས་པ་མངོན་སུམ་དབང་པོའི་སྤྱོད་ཡུལ་དུ་གྱུར་པ་འདི་ལྟར་དང༌། གཞན་ཡང་གང་གིས་རྟིང་བསྐུལ་ཐུགས་གཉེར་གྱིས་སྒོམ་ཁང་དུ་མ་གསར་དུ་རྒྱབ་པའི་མཚོན་ཀུན་ཏུ་བཟང་པོའི་མཛད་ཕྲིན་འཕེལ་རྒྱས་ཀྱི་སྐབས་སུ་བཞུགས་པ་སྟེ་འདི་དག་ནི་བྱང་ཆུབ་སེམས་དཔའ་གཏོང་ལ་མངོན་པར་གོམས་པའི་སྙིང་སྟོབས་ཕུལ་དུ་བྱུང་བ་དག་གི་རྣམ་ཐར་སྒྲིབ་མེད་དུ་གསལ་བ་སྟེ་ཀུན་གྱིས་བསྔགས་ཤིང་རྗེས་སུ་ཡི་རང་བའི་གནས་དམ་པའོ། །དེ་ལྟ་བུའི་ལེགས་བྱས་བསོད་ནམས་ཀྱི་ཕུང་པོ་དཔག་པར་དཀའ་བ་ཅན་ཉིད་དངོས་མཚན་དམིགས་པའི་དུག་གིས་བཏང་ནས་འཁོར་གསུམ་རྣམ་པར་དག་པ་རྒྱལ་བ་དགྱེས་པའི་ལམ་པོ་ཆེར་ཡོངས་སུ་བསྔོ་བས་རྒྱས་གདབ་པ་ལགས་སོ། །
སླར་སྨྲས་པ། དལ་འབྱོར་གྲུ་རྙེད་གདམས་ཟབ་བ་དན་བརྩོན་འགྲུས་རླུང་གིས་རབ་བསྐུལ་ནས༑ ༑མ་རིག་གཟུང་འཛིན་ཆུ་སྲིན་གྱིས་དཀྲུགས་སྡུག་བསྔལ་གསུམ་གྱི་རྦ་རླབས་ཅན། །གཏིང་ཟབ་སྲིད་མཚོ་ལས་བརྒལ་རྒྱལ་བའི་འབྱོར་ཚོགས་དཔག་ཡས་ལྷུན་གྲུབ་པའི། །རྣམ་གྲོལ་རིན་ཆེན་གླིང་འདོད་གྲོགས་དག་ཞི་བར་གནས་འདིར་བརྟེན་པར་བྱོས། ༡ །སྨན་ཤིང་ནགས་ཚལ་འབྲས་བུའི་ཁུར་དུད་ཕུན་ཚོགས་སྤོས་ཀྱི་སྤྲིན་ལྡིང་ཞིང༌། །བྱ་དང་རི་དྭགས་སྙན་པའི་སྒྲ་འབྱིན་བག་ཕེབས་དལ་གྱིས་རྒྱུ་བ་ཡི། དགྲ་མེད་མི་གཡོ་ཞི་བའི་ནགས་འདིར་རང་དབང་ཆོས་སྤྱོད་དགའ་བ་གང༌། །མེ་ཏོག་ཆར་པ་ཆིལ་ཆིལ་འབབས་ལྡན་ལྷ་ཡི་གནས་ནའང་ཡོད་མ་ཡིན། ༢ །རབ་གསལ་ཉི་ཟླའི་སྣང་བས་ཉེར་སྦྱངས་ས་མོས་རྒྱས་པའི་སྐྱེད་ཚལ་ན། །རབ་སྙན་རྐང་དྲུག་དགའ་བས་གླུ་ལེན་དབང་གཞུ་གསར་པའི་ལྡིང་ཁང་ཅན། །རབ་མཛེས་དུས་བཞིའི་དཔལ་མོའི་ལང་ཚོས་མི་རྟག་སྟོང་དང་བདག་མེད་སོགས༑ ༑རབ་འབྱམས་ཆོས་ཚུལ་བརྡ་ཡི་ལེགས་འདོམ་སྲས་བཅས་རྒྱལ་བའི་རྣམ་འཕྲུལ་བཞིན༑ ༢ །དྭངས་པའི་མཁའ་ངོས་རི་བོང་འཛིན་པ་རྒྱུ་སྐར་ཕྲེང་བས་བསྐོར་བ་བཞིན། །ལྷམ་མེ་ལྷན་ནེ་ལྷང་ངེར་བཞུགས་པ་ཐུབ་དབང་སྲས་བཅས་བསྐོར་རྣམས་ཀྱང༌། །ཞི་བའི་ནགས་ནས་བདུད་རྩི་བརྙེས་ཀྱི་གྲོང་དང་འདུ་འཛིའི་གནས་ནས་མིན། །དེ་ཕྱིར་དཔལ་ལྡན་རྒྱལ་བས་ལེགས་བསྔགས་དབེན་པའི་གནས་འདིར་གཤེགས་པར་རིགས། ༤ །མི་རྟག་གཡོ་བ་སྲིད་པའི་གྲོང་ན་འདོད་ཡོན་སྲིན་མོའི་བསླུ་བྲིད་མཁན། །མདའ་ལྔའི་མཚོན་གྱིས་དྲན་དབང་ལ་གཟས་ཐར་པའི་སྲོག་ལ་རྒོལ་བ་ཡི། །མི་བསྲུན་སྦྲུལ་གདུག་འཁྲི་ཤིང་ལྟ་བུའི་གནས་ངན་དེ་ལ་རྒྱབ་ཕྱོགས་ཏེ། །བག་ཡོད་ཆོག་ཤེས་བདུད་རྩིའི་འཚོ་བཞིན་སྙིང་པོའི་སྒྲུབ་ལ་གཞོལ་བར་མཛོད། ༥ །བསྔགས་འོས་ཡོན་ཏན་མ་ཚང་མེད་འབྱོར་ཕུན་ཚོགས་དབེན་པའི་དགའ་ཚལ་འདིར། །བརྟན་གཡོའི་དྭངས་བཅུད་བྱེད་པོའི་ཕྱག་རྒྱས་གཅིག་ཏུ་བསྡམས་ལ་ཅོ་འདྲི་བའི། །གཞལ་མེད་ཕོ་བྲང་ནོར་བུའི་བ་གམ་ཀུན་ནས་མཛེས་པའི་འོད་འབར་ཞིང༌། །ངོ་མཚར་རྟེན་མཆོག་རྒྱ་མཚོས་ཡོངས་གཏམས་ས་ཆེན་འཇིག་རྟེན་རྒྱན་གྱུར་རྨད༑ ༦ །ངེས་འབྱུང་རྩ་བརྟན་དད་པས་ལྗོན་བཟང་སྙིང་རྗེའི་ཡལ་ག་རབ་རྒྱས་ཤིང༌། །ཐོས་བསམ་སྒོམ་པའི་ལོ་མ་མེ་འབྲས་ཆེར་རྒྱས་ཆོས་ཀྱི་དབྱིངས་མཉམ་པ། །ཕན་བདེའི་གྲིབ་བསིལ་ཤིན་ཏུ་རྒྱ་ཆེ་མཐའ་ཀླས་སྐྱེ་དགུ་ངལ་གསོའི་སྨན། །སྔོན་མེད་ནགས་ཚལ་ཕྲེང་བ་འཁྲིགས་འདི་འོག་མིན་ལས་ཀྱང་བསྔགས་འོས་ཉིད། ༧ །རྣམ་དག་སོ་ཐར་ཁྲིམས་གཙང་གདན་ཁྲིར་བྱང་ཆུབ་སེམས་ཀྱི་བང་རིམ་བརྗིད། །དབང་བཞིའི་བུམ་བཟང་གྲོལ་ལམ་བསྐྱེད་རྫོགས་བྲེ་དང་ཆོས་འཁོར་དཔལ་འབར་ཞིང༌། །འོད་གསལ་སྙིང་པོའི་ཏོག་གིས་ཡོངས་མཛེས་སྣང་བཞིའི་ཡེ་ཤེས་རྒྱན་ཆ་ཅན། །སྐྱེ་དགུའི་མཆོད་སྡོང་ཆེར་གྱུར་སྒྲུབ་པོར་དཀར་ཕྱོགས་ལྷ་ཡི་རྟག་ཏུ་བསྲུང༌། ༨ །འདིར་ནི་ངེས་གསང་སྙིང་པོའི་སྒྲུབ་བརྒྱུད་མི་ནུབ་ཆེས་ཆེར་འཕེལ་བའི་ཕྱིར། །ལྷག་བསམ་སྟོན་ཟླའི་དཔལ་ལྟར་དཀར་བས་ཉམས་གསོས་ལེགས་པར་བགྱིས་པའི་དགེས། །འགྲོ་ཀུན་འོད་གསལ་སྙིང་པོའི་གྲུར་ཞུགས་སྒྲིབ་པའི་ཆུ་གཏེར་རབ་བརྒལ་ནས། །སྐུ་དང་ཡེ་ཤེས་འབྱོར་ཚོགས་མཐའ་ཡས་བྱང་ཆུབ་རིན་ཆེན་གླིང་ཕྱིན་ཤོག༩ །འགྲོ་བསོད་དྭངས་པའི་མཁའ་ལ་ཕན་བདེའི་འོད་འཕྲོ་ཐུབ་བསྟན་ཉིན་མོར་བྱེད། །འཆར་ནུབ་དང་བྲལ་རྟག་ཏུ་རབ་གསལ་མཆོག་གསུམ་དཔུང་པ་འོད་བརྒྱའི་གཟིས། གཡོན་ཅན་བདུད་སྡེའི་སྨག་རུམ་དཔྱིས་ཕྱུང་བསྟན་འཛིན་འདབ་བརྒྱ་བཞད་པའི་ཚལ། །ལུང་རྟོགས་ཡོན་ཏན་སྦྲང་རྩིའི་རབ་ཕྱུག་སྐལ་བཟང་སྐང་དྲུག་དགའ་བྱེད་ཤོག༡༠ །ངེས་འབྱུང་ཤིང་རྟས་ཉེར་དྲངས་སྒྲུབ་པའི་གནས་བརྟན་སྐལ་བཟང་མཆེད་གྲོགས་རྣམས། །མི་མཐུན་འགལ་རྐྱེན་གནོད་པའི་རྐྱེན་བྲལ་བདུད་སྡེའི་གཡུལ་ལས་རྣམ་རྒྱལ་ཏེ། །འདུ་འཛིའི་གཡེང་བྲལ་འོད་གསལ་ཐེག་མཆོག་རྡོ་རྗེ་རྩེ་མོའི་གསང་ལམ་ལས། །ལྷུན་གྲུབ་སྣང་བཞིའི་ཉམས་ལེན་མཐར་ཕྱིན་འཇའ་ལུས་རྡོ་རྗེའི་བཀྲ་ཤིས་ཤོག༡༡ །ཅེས་པའང་མཆོག་སྤྲུལ་རིན་པོ་ཆེ་གང་ཉིད་ནས་བཀའི་བསྐུལ་མ་གནང་བ་ལྟར། དམ་པ་དུ་མའི་ཞབས་རྡུལ་ལ་སྤྱི་བོས་རེག་པའི་བཙུན་པ་ ༧ ཨོ་རྒྱན་ཐུགས་མཆོག་རྡོ་རྗེ་ཚེ་དབང་གྲུབ་པའི་མགོན་པོས་ཤིང་རྟ་གྲོ་བཞིན་ཟླ་བའི་འཕེལ་ཕྱོགས་ཀྱི་དགའ་བ་གསུམ་པར་གནས་དེ་ཉིད་ཀྱི་བསམ་གཏན་གྱི་ཁང་བཟང་ཨེ་ཝཾ་དགའ་འཁྱིལ་དུ་བྲིས་པ་དགེ་ལེགས་འཕེལ།། །།
༄༅། །ཤྲཱིམཱནགུརུབཛྲདྷཱརཱཀྵརཔདྨབིཛཡསྱཱབདཱནསཱུཏྲཔིཎྜཤྲདྡྷཱཀཱུལནཱམཔིཧརཏིསྨ། །
༄༅། །དཔལ་ལྡན་བླ་མ་རྡོ་རྗེ་འཆང་འགྱུར་མེད་པདྨ་རྣམ་རྒྱལ་གྱི་རྟོགས་བརྗོད་མདོར་བསྡུས་དད་པའི་འཇུག་ངོགས་ཞེས་བྱ་བ་བཞུགས་སོ། །
༈ སྡེབ་སྦྱོར་ཕྱེད་མཉམ་པའི་བྲྀཏྟའི་ནང་གསེས་ལས་ཏོག་ལྡན་མ་ཞེས་བྱ་བ་དགེ།
	ས	ཛ	ས	ག	བྷ	ར	ན	ག	ག

༄༅། །ཀུ ལབཛྲ ཙི ཏྟ སཀལཏྭཱ ཤྲཱི སགརཾ མཧཱ སུ ཁཛི པདྨ །
༄༅། །རྡོ་རྗེ་སེམས་དཔའ་རིགས་རྣམས་ཀུན་གྱི་བདག །དཔལ་གྱི་འབྱུང་གནས་བདེ་ཆེན་པདྨའི་རྒྱལ། །
	ས	ཛ	ས	ག		བྷ	ར	ན	ག	ག

༄༅། །གཏཛཱ ལནཱ ཊཤཏམྲྀ ཏྟི བྷྲ དི སུ བཛྲ མཱ ཏྐུ ཤལདེ ཧཱི །
༄༅། །ཡེ་ཤེས་སྒྱུ་མའི་གར་གྱིས་ས་གསུམ་གཡོ། །དཔལ་ལྡན་དང་པོའི་རྡོ་རྗེས་ཤིས་པ་སྩོལ། །
དུས་གསུམ་རྒྱལ་བ་སྲས་དང་བཅས་པའི་ཡེ་ཤེས་གཅིག་ཏུ་བསྡུས་པའི་སྐུ། །
མཁྱེན་བརྩེ་ནུས་པ་ནམ་མཁའི་མཐའ་ཀླས་ཟབ་རྒྱས་ཆོས་ཀྱི་གསུང་དབྱངས་སྒྲོགས། །
གང་ཐུགས་འོད་གསལ་ཆོས་དབྱིངས་ཆེན་པོར་རྟག་ཏུ་མི་གཡོ་སྙོམས་པར་འཇུག །
སྐྱབས་ཀུན་འདུས་ཞལ་རིགས་རྣམས་ཀུན་བདག་དཔལ་ལྡན་བླ་མར་ཕྱག་བགྱིའོ། །
གཟོད་ནས་མངོན་པར་བྱང་ཆུབ་མཆོག་བརྙེས་ཀྱང༌། །
ཐུགས་རྗེས་ཕྱག་གིས་སྲིད་འདི་མི་གཏོང་ཞིང༌། །
ཤཱཀྱའི་རྒྱལ་ཚབ་མཚོ་སྐྱེས་རྡོ་རྗེ་ཡི། །
ཞབས་ལ་ཡན་ལག་མཆོག་གི་གུས་པས་བཏུད། །
གངས་རིའི་ཁྲོད་འདིར་མདོ་སྔགས་ཤིང་རྟ་རྣམས། །
འདྲེན་མཛད་ཆོས་རྒྱལ་སྤྲུལ་པའི་ལོ་པཎ་དང༌། །
བཀའ་གཏེར་བཤད་སྒྲུབ་རིག་འཛིན་བརྒྱུད་པ་ལ། །
མི་ཕྱེད་གུས་པའི་མེ་ཏོག་ཡང་ཡང་འཐོར། །
རྒྱལ་ཀུན་གསང་བའི་མཛོད་འཛིན་ལག་ན་རྡོ་རྗེ་ཅན། །
འཇིག་རྟེན་མིག་གཅིག་ལོ་ཙཱ་ཆེན་པོ་རྣམ་སྣང་སྲུངས། །
འགྱུར་མེད་བདེན་དོན་གཟིགས་མཁས་ཡེ་ཤེས་རྡོ་རྗེའི་སྐུ། །
སྔ་འགྱུར་བསྟན་པའི་ཉི་མ་གཏེར་ཆེན་བླ་མར་འདུད། །
འཇམ་དཔལ་དབྱངས་དངོས་མཁྱེན་དང་བརྩེ་བའི་གཏེར། །
ཆོས་ཀྱི་ཤིང་རྟ་བློ་གྲོས་ཕ་མཐའ་ཡས། །
ཕྱོགས་ལས་རྣམ་རྒྱལ་མི་ཕམ་ཆོས་ཀྱི་རྗེ། །
འཇམ་མགོན་ཡབ་སྲས་སྙིང་གི་པདྨོར་རོལ། །
གང་གི་གསང་བ་གསུམ་གྱིས་བྱིན་བརླབས་པ། །
འཇམ་དབྱངས་བླ་མ་མཁས་གྲུབ་རྒྱ་མཚོའི་སྡེ། །
རྩོད་དུས་ཀུན་མཁྱེན་གཉིས་པའི་རྣམ་ཐར་མངའ། །
རབ་འབྱམས་ཤེས་བྱ་ཀུན་གཟིགས་ཆོས་ཀྱི་རྗེ། །
རྣམ་ཐར་རྒྱ་མཚོའི་ཀླུང་ཆེན་འཁྱིལ་བ་ལ། །
རྨོངས་བློས་སྐྲ་རྩེས་བགྲང་བར་མི་ནུས་ཀྱང༌། །
རང་གཞན་དད་པའི་གསོས་སུ་འགྱུར་བའི་ཕྱིར། །
ཤས་ཙམ་བརྗོད་འདིར་བླ་མས་ཤིས་པ་སྩོལ། །
ཅེས་གུས་པའི་ཕྱག་དང་ཤིས་པའི་ཚིག་གི་དགེ་ལེགས་ཀྱི་པད་ཚལ་ཡངས་པོར་ཕྱེས་ནས། གང་གླེང་བར་བྱ་བ་ནི། བདག་ཅག་རྣམས་ཀྱི་སྐྱབས་གཅིགསྙིགས་དུས་བསྟན་འགྲོའི་དཔུང་གཉེན་མ་རིག་མུན་པ་སེལ་བའི་སྒྲོན་མེ་འཁོར་བའི་རྒྱ་མཚོ་ལས་བརྒལ་ནས་ཡང་དག་ཐར་གླིང་བགྲོད་པའི་དེད་དཔོན་ཁམས་གསུམ་འགྲོ་བ་ལྷ་དང་བཅས་པའི་གཙུག་གི་ནོར་བུ་འོད་སྟོང་འཕྲོ་བས་ཞབས་ཀྱི་པདྨོ་ལ་འདུད་པ། ཆོས་ཀྱི་རྗེ། ཆོས་ཀྱི་དབང་ཕྱུག ཆོས་དམ་པའི་འབྱོར་པ་ཕུན་སུམ་ཚོགས་པས་བརྒྱན་པ་མཚན་བརྗོད་པར་དཀའ་ཡང༌། དོན་གྱི་སླད་དུ་མཚན་ནས་སྨོས་ན། ༧འགྱུར་མེད་པདྨ་བསྟན་འཛིན་མཁས་གྲུབ་རྒྱ་མཚོའི་སྡེའམ་ཨོ་རྒྱན་ཐུགས་མཆོག་རྡོ་རྗེ་ཚེ་དབང་གྲུབ་པའི་མགོན་པོ་ཞེས་མཚན་གྱི་སྙན་པ་སྲིད་ཞིའི་བླ་ན་མངོན་པར་མཐོ་བ་འདི་ཉིད། ངེས་པའི་དོན་དུ་སྲིད་ཞི་ཀུན་གྱི་མགོན་པོ་ཁྱབ་བདག་འོད་མི་འགྱུར་བའི་ངོ་བོར་བཞུགས་ཤིང་འཕོ་འགྱུར་སྤྲོས་པའི་མཚན་མ་རྡུལ་ཙམ་མ་དམིགས་ཀྱང༌། དམིགས་མེད་ཡེ་ཤེས་ཆེན་པོའི་ཐུགས་རྗེའི་རང་གདངས་འགགས་པ་མེད་པ་ལས། རང་སྣང་འོག་མིན་ཆེན་པོར་ལོངས་སྤྱོད་རྫོགས་པ་སྐུ་ཡི་ཞིང་ཁམས་ཀྱི་སྤྲིན་ཆེན་པོ་ཚད་མེད་པ་བཀོད་དེ། རང་ལས་དགོངས་པ་མི་གཞན་པའི་རིགས་ལྔའི་འཁོར་རྒྱལ་བ་རྒྱ་མཚོར་རང་སྣང་གི་དགོངས་པའི་ཆོ་འཕྲུལ་མཐའ་ཀླས་པ་རྒྱལ་བ་ཉིད་ཀྱི་སྤྱོད་ཡུལ་ཁོ་ནར་གྱུར་པ་དང༌། དེ་ལས་མེ་ལོང་གི་བྱད་ལྟར་ཕྱེད་སྤྲུལ་ལོངས་སྐུའི་ཞིང་དུ་རྒྱུད་ཐ་དད་པའི་འཁོར་རྒྱལ་བ་སེམས་དཔའ་དང་རིག་འཛིན་དཔའ་བོ་མཁའ་འགྲོ་བསམ་གྱིས་མི་ཁྱབ་པ་ལ། སྟོན་པ་རིགས་ལྔའི་སངས་རྒྱས་ཀྱིས་འདུལ་ཐབས་ཚད་མེད་པས་ལུང་དུ་སྟོན་པ་དང༌། དབུགས་དབྱུང་བས་འབྲས་བུའི་ས་མཆོག་ལ་སྦྱོར་བར་མཛད་ཅིང་ཞིང་དང་སྟོན་པ་དེ་ཡི་བྱིན་རླབས་ཀྱིས་མ་དག་འཇིག་རྟེན་གྱི་ཁམས་སུ་འགྲོ་འདུལ་སྤྲུལ་པ་ཚད་མེད་པ་བྱིས་བློས་དཔག་པར་དཀའ་བའི་བཟོ་དང་སྐྱེ་བ་སོགས་དག་དང་མ་དག་གི་རོལ་པ་ཅིར་ཡང་འཆར་བ་དང༌། དེ་ལས་ཁྱད་པར་དུ་མཆོག་གི་སྤྲུལ་པའི་སྐུ་སྤངས་རྟོགས་ཀྱི་ཡོན་ཏན་རྒྱ་མཚོའི་མངའ་བདག་རྐང་གཉིས་རྣམས་ཀྱི་ཁྱུ་མཆོག་ཐུབ་དབང་ཤཱཀྱའི་རྒྱལ་པོ་སོགས་ཀྱི་སྐུ་ཡི་སྣང་བ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཚད་མེད་པའི་གདུལ་བྱ་རྣམས་ལ་ཆོ་འཕྲུལ་ཆེན་པོའི་འདུལ་བ་རྣམ་པ་བཞིས་སྒོ་ནས་ནམ་མཁའ་ཇི་སྲིད་ཀྱི་བར་དུ་འགྲོ་བའི་དོན་མཐའ་ཡས་པ་འབྱུང་བ་ལས། བྱེ་བྲག་འཛམ་གླིང་ཆུང་ངུའི་ཡུལ་དབུས་ཀྱི་ལྟེ་བ་བྱང་ཆུབ་ཀྱི་ལྗོན་པས་མཚན་པའི་གནས་མ་ག་དྷ་རྡོ་རྗེའི་གདན་ནས་བྱང་ནས་བྱང་དུ་བགྲོད་པ་ན། ས་ཡི་ཆ་ཐམས་ཅད་གླང་ཆེན་གྱི་གཙུག་ལྟར་མཐོ་ཞིང་གངས་རིའི་ཕྲེང་བས་བསྐོར་བའི་ལྗོངས་གཙང་ཞིང་བསིལ་ལ་མི་རྣམས་དཀར་པོའི་ཆོས་ལ་སྤྱོད་པའི་སྐལ་བ་ཅན་སྙིང་རྗེའི་དབང་ཕྱུག་འཕགས་མཆོག་ལག་ན་པདྨོའི་ཕྱག་མཚན་དུ་བཞེས་པའི་བོད་ཁ་བ་ཅན་གྱི་ལྗོངས་འདིར་སྙིང་རྗེའི་དབང་ཕྱུག་གི་ཐུགས་རྗེའི་ཟླ་གཟུགས་གདུལ་བྱའི་དད་མོས་ཀྱི་དྭངས་ཤེལ་གཙང་མའི་ས་གཞིར་འཕོས་པ་ལས། སྐྱེ་དགུའི་བསོད་ནམས་ཀྱི་མགོན་དུ་བྱོན་པའི་སྤྲུལ་པའི་རྒྱལ་པོ་ཆོས་རྒྱལ་མེས་དབོན་རྣམ་གསུམ་གྱི་ཐུགས་བསྐྱེད་མཚུངས་པ་མེད་པའི་ཤིང་རྟས་རྫོགས་ལྡན་ཆོས་ཀྱི་སྣང་བའི་དགའ་སྟོན་གསར་དུ་འདྲེན་པའི་དཔུང་གཉེན་དུ། ཨཽ་ཌི་ཡཱ་ནའི་སློབ་དཔོན་ཆེན་པོ་པདྨ་ལས་གྲོལ་སྤྱན་དྲངས་པའི་ཐུགས་རྗེའི་བྱིན་རླབས་ཀྱི་སྤྲིན་ཆེན་པོ་ལྗོངས་འདིའི་མཁའ་ལ་ནུབ་པ་མེད་པར་རྟག་ཏུ་འཆར་བ་ལས་ཉིད་དང་དགོངས་པ་མཉམ་པའི་རྗེ་འབངས་རིག་འཛིན་གྲུབ་ཐོབ་རྒྱ་མཚོ་རྣམས་ཀྱི་དངོས་དང་བྱིན་གྱིས་བརླབས་པའི་སྤྲུལ་པ་བྱམས་ཆེན་རྒྱལ་བའི་བསྟན་པ་མ་ཤར་གྱི་བར་དུ་དངོས་སྦས་ཅི་རིགས་པར་བྱོན་པ་ལ། དུས་ལས་ཡོལ་བ་ཅུང་ཟད་ཀྱང་མངའ་བ་མ་ལགས་ཏེ། ལས་བརྒྱ་པ་ལས། རྒྱ་མཚོ་ཆུ་སྲིན་གནས་རྣམས་ཀྱི། །དུས་རླབས་ཡོལ་བར་འགྱུར་སྲིད་ཀྱི། །གདུལ་བར་བྱ་བའི་སྲས་རྣམས་ལ། །སངས་རྒྱས་དུས་ལས་ཡོལ་མི་མངའ། །ཞེས་དང༌། ཡིད་བཞིན་རྣམ་པར་བཀོད་པའི་རྒྱུད་ལས། སེམས་ཅན་ཀུན་གྱི་ཚོགས་ཆེན་པོར། །ཇི་སྲིད་རྣམ་པར་གནས་དེ་སྲིད། །སངས་རྒྱས་སྤྲུལ་པ་རྒྱུན་མི་ཆད། །གྲོལ་བའི་ཆོས་ཀྱང་ནུབ་པ་མེད། །ཅེས་དང༌། རྒྱལ་ཚབ་བྱམས་མགོན་ཆེན་པོས། དེ་ཡིས་ཆོས་ཀུན་སྒྱུ་མ་ལྟ་བུ་དང༌། །སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། །འབྱོར་པའི་དུས་དང་རྒུད་པའི་དུས་ནའང་བདེ། །ཉོན་མོངས་སྡུག་བསྔལ་དག་གིས་འཇིགས་པ་མེད། །ཅེས་གསུངས་པ་ལྟར་རོ། །དེས་ན་རྒྱལ་སྲས་བྱང་ཆུབ་སེམས་དཔའ་ཆེན་པོ་རྣམས་ནི། འཁོར་བ་ན་ཉེས་པའི་སྐྱོན་གྱིས་མ་གོས་པ་འདམ་གྱི་པདྨ་ལྟར་དག་ཅིང་གཙང་བ། བྱ་དཀའི་གནས་སོགས་ལ་སྐྱོ་ངལ་མེད་པ། གཞན་གྱི་དོན་གཙོ་བོར་བྱེད་ཅིང་རང་བདེ་དོན་གཉེར་གྱི་ཞི་བའི་མཐའ་ལ་གཞོལ་བའི་སྐབས་མ་མཆིས་ཤིང༌། སྙིང་རྗེའི་གཞན་དབང་གི་ཆུ་གཏེར་ཆེན་པོ་གཡས་སུ་འཁྱིལ་བར་དཔལ་ལྡན་བྱང་ཆུབ་སེམས་ཀྱི་ཀླུ་དབང་དགྱེས་པར་རོལ་པ་ལ༑ བསྡུ་བ་རྣམ་བཞི་སོགས་བྱང་ཆུབ་སྤྱོད་པའི་ཆུ་ཀླུང་ཆེན་པོ་དལ་གྱིས་འབབ་པས་བསྟན་འགྲོའི་སྙིགས་མའི་དུས་ཀྱི་རྒུད་པའི་མེ་དབལ་དྲག་པོས་གཟིར་བ་རྣམས་བྱམས་ཐུགས་བརྩེ་བའི་ཆབ་ཀྱིས་ལེགས་པར་བསིལ་བར་མཛད་པའི་ངལ་གསོའི་གོ་འཕང་མཆོག་སྦྱིན་པ་ལ་ནམ་ཡང་བསྙེལ་བ་མེད་པའི་སྙིང་སྟོབས་ཀྱི་རྡོ་རྗེའི་ཡ་ལད་བགོས་ཤིང༌། བསླབ་པའི་ཚུལ་ཁྲིམས་ཀྱི་ནོར་བུ་རིན་པོ་ཆེའི་འབྱོར་པ་ཕུན་སུམ་ཚོགས་པས་ཡོངས་སུ་ཕྱུག་པའི་རྣམ་རྒྱལ་ལྷ་ཡི་བ་གམ་མཐོན་པོར་ཏིང་ངེ་འཛིན་གྱི་ལུས་སྟོབས་རབ་ཏུ་རྒྱས་ཤིང༌། མི་བརྗེད་པའི་གཟུངས་དང་སྤོབས་པ་མངོན་ཤེས་དྲན་པའི་དཔལ་ཕུན་སུམ་ཚོགས་པ་དང༌། ཚད་མེད་རྣམ་བཞིའི་ཡན་ལག་བཟང་པོ་དང་ལྡན་པ། ལྷག་པའི་ཤེས་རབ་ཀྱི་རལ་གྲི་སྔོ་སངས་ནམ་མཁའི་མདངས་འོད་ཀྱིས་མུན་པའི་ཁང་བུར་ཞུགས་པའི་ཐེ་ཚོམ་གྱི་བློ་ཅན་དང༌། གཞན་འཕྲུལ་བདག་པོའི་མདའ་ལྔ་སྙིང་ལ་ཟུག་པ་སྡེར་བཅས་ཀྱི་མགོ་བོ་དྲུང་ནས་གཅོད་ཅིང༌༑ སྐལ་ལྡན་ལས་འཕྲོ་ཅན་རྣམས་བློ་གྲོས་ཀྱི་པདྨོ་ཡོངས་སུ་འབྱེད་པར་མཛད་པའི་བསྟན་འཛིན་གྱི་སྐྱེས་བུ། མཁས་པ་དང་གྲུབ་པའི་གོ་འཕང་མཐོན་པོར་གཤེགས་པས་རང་སྣང་དབང་དུ་འདུས་ཤིང་གཞན་སྣང་ཟིལ་གྱིས་གནོན་པ་ལ་ཞུམ་པ་མེད་ཅིང༌། ཕྲིན་ལས་རྣམ་བཞི་འབད་མེད་དུ་གྲུབ་པ་དང༌། ཐུགས་ཀྱི་དགོངས་པ་གཏད་པ་ཙམ་གྱིས་མོད་ལ་ཀུན་བཟང་ཆོས་སྐུའི་དགོངས་པ་མངོན་སུམ་ལག་མཐིལ་དུ་སྟོན་པར་ནུས་པའི་རིགས་ཀྱི་རིག་པ་འཛིན་པའི་འཁོར་ལོས་སྒྱུར་བ་ཆེན་པོ་འདི་ཉིད་ཀྱི་སྐུ་སྐྱེ་བའི་ཕྲེང་བ་ནི། བོད་ཆེན་པོའི་ལྗོངས་འདིར་སྔ་འགྱུར་བསྟན་པའི་སྣང་བྱེད་མཚུངས་ཟླ་མ་མཆིས་པ་ཁམས་གསུམ་ཆོས་ཀྱི་རྒྱལ་པོ་གྲུབ་དབང་རྫོགས་ཆེན་པ་པདྨ་རིག་འཛིན་ཞེས་སངས་རྒྱས་རིན་ཆེན་གཙུག་གཏོར་ཅན་དང་རྣམ་དབྱེར་མ་མཆིས་པ་དེ་ཉིད་ཀྱི་ཐུགས་སྲས་ཡོངས་ཀྱི་ཐུ་བོ། དེ་བཞིན་གཤེགས་པ་མྱ་ངན་མེད་པའི་དཔལ་གྱི་རྣམ་འཕྲུལ་ཞྭ་ལམ་རབ་འབྱམས་པ་ཆེན་པོ་བསྟན་པའི་རྒྱལ་མཚན་གྱི་ཆོས་ཀྱི་སྲས་གཅིག་པུར་གྱུར་པ་གྲུབ་དབང་པདྨ་རྒྱལ་མཚན་ཞེས་སྒྲུབ་བརྩོན་རྣལ་འབྱོར་གྱི་དབང་ཕྱུག་ཆེན་པོ་དེ་ཉིད་ནི་འཕགས་ཡུལ་གྱི་གྲུབ་པའི་སློབ་དཔོན་ཆེན་པོ་པྲ་བྷཱ་ཧ་སྟི། གནུབས་སྟོན་ནམ་མཁའི་སྙིང་པོ། བླ་ཆེན་དགོངས་པ་རབ་གསལ། ལང་ལབ་བྱང་ཆུབ་རྡོ་རྗེ། རྗེ་བཙུན་ཏཱ་ར་ན་ཐ། རིག་འཛིན་གཏེར་བདག་གླིང་པ་སོགས་དང༌༑ གཞན་ཡང་རྒྱལ་ཚབ་བསྟན་འཛིན་ཆོས་རྒྱལ་ལ་རྗེ་བཙུན་མི་ལས་ཞལ་གཟིགས་ཏེ་ཁྱོད་ཁོ་བོའི་ཐུགས་སྲས་རས་ཆུང་པའི་སྐྱེ་བ་ཡིན། ད་དུང་ཀྱང་རས་པ་ཞི་བ་འོད་དང༌།དྭགས་པོ་རིན་པོ་ཆེའི་རྣམ་འཕྲུལ་ཁྱེད་ཀྱི་སྐྱེ་མཐའ་མིང་ཐོགས་པ་ལ་འབྱུང་ཞེས་ལུང་བསྟན་པ་ལྟར་བདག་ཅག་གི་དཔལ་མགོན་བླ་མ་འདི་སྙི་སྒོམ་ཆེན་པོའི་རྣམ་རོལ་དུ་གྲགས་པས་དྭགས་ཞུ་དབུ་ལ་བཞེས་པ་ཙམ་གྱིས་གདུལ་བྱ་རྣམས་ཀྱིས་མཇལ་ཚེ་ཐ་མལ་གྱི་སྣང་བ་རང་འགགས་སུ་འགྲོ་བའི་དད་མོས་དབང་མེད་དུ་སྐྱེ་བ་ཞིག་ཡོད་པར་གྲགས་པས་མཚོན་འགྲན་བྲལ་གྱི་མཁས་གྲུབ་དུ་མའི་སྐྱེ་བའི་ཕྲེང་བ་བརྒྱུད་མར་བྱོན་པའི་མཐར། རྗེ་འདི་ཉིད་མདོ་ཁམས་ལྷོ་རྒྱུད་དུ་འཁྲུངས། དགུང་ལོ་བཅུ་གསུམ་པའི་ཐོག་ནས་ཆོས་བྲོས་ལ་བྱོན་ཏེ་ཚེ་རབས་ནས་འབྲེལ་བའི་བླ་མ་རབ་འབྱམས་བསྟན་པའི་རྒྱལ་མཚན་གྱི་ཞབས་པད་མཉེས་པ་གསུམ་གྱིས་བསྟེན་ནས་ལོ་དགུའི་བར་འབྲལ་མེད་དུ་འགྲོགས་ཅིང་གདམས་ངག་གི་ཞུན་ཐར་བཅད། རྗེ་རབ་འབྱམས་པ་གཤེགས་རྗེས། ཁོང་རང་དགུ་གྲངས་ཉེར་དྲུག་ནས་བརྩམས་སྐབས་གསེང་ཕྲན་བུ་མ་གཏོགས་སྒྲུབ་པ་ཉམས་ལེན་ཁོ་ན་གཙོ་བོར་བཏོན་པས། ཁྱོན་དྲིལ་ལོ་མཚམས་ཞེ་བདུན་སོང༌། བར་སྐབས་རྣམས་སུ་རྗེ་རབ་འབྱམས་པའི་ཡང་སྲིད་ཁྲི་འདོན་དང༌། ཕྱིས་ཆོས་གྲྭ་འདི་ཉིད་བཞེངས་པའི་སྐབས་སོགས་སུ་ཞབས་ཏོག་ཕུལ་དུ་བྱུང་བར་མཛད་པས་ཆོས་སྡེ་འདི་ཉིད་ཚུགས་པའི་བདག་རྐྱེན་ཐུན་མིན་གྲུབ་དབང་འདི་དང༌། རྭ་ལོ་རྡོ་རྗེ་གྲགས་པའི་རྣམ་འཕྲུལ་སིབ་རྫོགས་ཆེན་དགོན་པའི་བླ་མ་ཨོ་རྒྱན་བསམ་བསྟན་སྐུ་ཕྲེང་གོང་འོག་ཡིན་པ་རབ་འབྱམས་གཉིས་པའི་རྣམ་ཐར་དུ་གསལ། བླ་མ་དང་ལྷག་པའི་ལྷས་རྗེས་སུ་བཟུང་བས་མི་མིན་འབྱུང་པོ་དམ་ལ་ཉན། དབུ་རལ་གྱིས་མཚོན་ཆའི་འཇིགས་པ་བསྲུང་བ་སོགས་གྲུབ་པའི་རྟགས་མཚན་མངོན་དུ་བརྙེས། སྐུ་གཤེགས་སྐབས་ས་གཡོ་བ་སོགས་སྐྱེས་བུ་དམ་པ་ས་ནས་སར་འཕར་བའི་ལམ་རྟགས་ཡ་མཚན་པ་དང༌། སྐུ་གདུང་ཞུགས་ལ་ཕུལ་བར་དབུ་ཐོད་མ་ཉམས་པར་བཛྲ་གུ་རུ་རང་བྱོན་གསལ་དག་དང༌། ཐུགས་ཞུན་ཐིགས་ལྕགས་གཅོད་དབང་མདོག་ཏུ་འགྲིལ་བ་སོགས་རྡོ་རྗེ་འཛིན་པ་མཆོག་གི་ཆེ་བའི་ཡོན་ཏན་རྫོགས་པ་དེས། སྔར་རང་ཉིད་ཞལ་བཞུགས་དུས་ནས་ལུང་བསྟན་པ་བཞིན་དུ། མངའ་བདག་ཆོས་ཀྱི་རྒྱལ་པོའི་གདུང་བརྒྱུད་ཅིག་ཁམས་སུ་འཕོས་པར་གྲགས་ཤིང་སྤྲུལ་པའི་གཏེར་ཆེན་ཡོན་སྨྱཽན་མི་འགྱུར་རྡཽ་རྗེ་སོགས་མཁས་གྲུབ་ཀྱི་སྐྱེས་ཆེན་དུ་མ་བྱོན་པའི་དབོན་བརྒྱུད་རིགས་རུས་ཆོ་འབྲང་ཕུན་སུམ་ཚོགས་པར་ལྕགས་འབྲུག་ཧོར་ཟླ་དང་པོའི་ཚེས་གཅིག་ལ་རིགས་ཞང་སེ་བོ་སྔགས་པ་ཉི་མ་ཐག་བཏོད་ཀྱི་ཁྱིམ་དུ་ངོ་མཚར་བའི་ལྟས་དང་བཅས་ཏེ་འཁྲུངས། ཟླ་ངོ་མཐོང་ཙམ་ནས་ང་བླ་མ་པད་རྒྱལ་ཡིན་ཡང་ཡང་གསུངས་པ་དང༌། སི་ཏུ་ཀུན་མཁྱེན་དྷརྨ་ཀ་ར་སོགས་ཀྱིས་ལུང་བསྟན་པ་བཞིན་རྗེ་དབོན་སངས་རྒྱས་རབ་བརྟན་སོགས་ཀྱིས་གོང་མའི་གདན་ས་ལྕང་བྲག་རི་ཁྲོད་དུ་སྤྱན་དྲངས། སིབ་སྤྲུལ་པདྨ་དབང་རྒྱལ་གྱིས་གཙུག་ཕུད་བཞེས་ནས་མཚན་པདྨ་གསང་སྔགས་བསྟན་འཛིན་དུ་གསོལ། གདུང་གྲངས་བདུན་པའི་ཐོག་ནས་ཞེ་ཆེན་དུ་བྱོན་ནས་རབ་འབྱམས་གཉིས་པའི་ཞབས་པད་བསྟེན། བླ་སློབ་སྐྱེ་བ་དུ་མར་འབྲེལ་བ་དང༌། སྐུ་ཚེ་འདིར་ཡང་དོན་བརྒྱུད་ཀྱི་རྒྱལ་ས་འཛིན་པའི་རྟེན་འབྱུང་ལ་དགོངས་པའི་དགྱེས་པའི་དབུགས་དབྱུང་བཅས་ཟབ་རྒྱས་ཀྱི་གདམས་པ་རྒྱ་མཚོ་ལྟ་བུས་རྗེས་སུ་བཟུང༌། ལྷག་པར་ཕུར་པའི་སྒྲོལ་དབང་གི་སྐབས་སུ་བླ་མ་རྡོ་རྗེ་གཞོན་ནུའི་སྐུར་མངོན་སུམ་དུ་གཟིགས་ཤིང་རང་ཉིད་ལང་ལབ་བྱང་ཆུབ་རྡོ་རྗེ་ཡིན་པའི་ཐུགས་ཤེས་གསལ་པོར་འཁྲུངས། གཞན་ཡང་དུས་སྔ་ཕྱི་ཅི་རིགས་པར་གནུབས་ནམ་སྙིང༌། བླ་ཆེན་དགོངས་པ་རབ་གསལ། ཇོ་ནང་རྗེ་བཙུན། སྨིན་གླིང་གཏེར་ཆེན་སོགས་ངོས་ཟིན་པ་དང༌། མི་ཟིན་པའི། རྒྱལ་པོ། རབ་བྱུང༌། སྔགས་འཆང༌། གཏེར་སྟོན། ཁྱིམ་པ། བུད་མེད། རྣལ་འབྱོར་པ་སོགས་སྐུ་སྐྱེ་སྔ་མའི་བག་ཆགས་མང་པོ་སད་པའི་རྐྱེན་གྱིས་མཁྱེན་རྟོགས་ཀློང་ནས་རྡོལ། དགུང་ལོ་བརྒྱད་པའི་ཐོག་དག་པའི་སྣང་བར་གུ་རུ་རིན་པོ་ཆེ་མཇལ་ཞིང་གསོལ་བ་བཏབ་པས་གུ་རུའི་ཐུགས་ཀ་ནས་འཇའ་འོད་སྣ་ལྔའི་ཟེར་ཐག་འཕྲོས་པ་སྐུ་ལ་ཕོག་པའི་རྐྱེན་གྱིས་གུ་རུའི་སྐུ་དང་དབྱེར་མེད་དུ་འདྲེས་ནས་རིག་པ་གཏད་མེད་དུ་སོང་སྟེ་ཐུགས་རྒྱུད་ཀྱི་བྱིན་རླབས་འཕོས་པ་སོགས་དག་པའི་གཟིགས་སྣང་མཐའ་ཡས་པ་ཤར། དགུང་གྲངས་བཅུ་གཅིག་པའི་མཇུག་ཐོག་རྗེ་རབ་འབྱམས་པས་སྐུ་གསུང་ཐུགས་ཀྱི་བྱིན་རླབས་འཕོ་བའི་དབང་བསྐུར་དང་བཅས་ཏེ་དོན་གྱི་བསྟན་པ་གཏད་ནས་རྒྱལ་ཚབ་ཏུ་མངའ་གསོལ་ཏེ་སྤྲུལ་པ་བསྡུས་པས། བཅུ་གཅིག་ནས་གཞན་དོན་ཀྱི་ཕྲིན་ལས་སྐྱོང། རྡོར་བྲག་ཞབས་དྲུང་པདྨའི་མཚན་ཅན་གྱིས་དག་སྣང་པདྨ་དྲག་པོའི་ཆོས་བདག་དང་ནམ་སྙིང་སྤྲུལ་པར་དབུགས་དབྱུང༌། ཀཿཐོག་རྨོག་གྲུབ་ནམ་མཁའ་ཆོས་དབང་ནས་དག་སྣང་མཁའ་འགྲོ་བཀའ་བརྒྱད་ཀྱི་ཆོས་བདག་དང་སློབ་དཔོན་པྲ་བྷ་ཧཱ་སྟིའི་རྣམ་འཕྲུལ་དུ་ངོས་བཟུང་ནས་ཀེའུ་སྟོད་འགྱིང་བ་བྲག་དཀར་དུ་ཚེ་གཅིག་སྒྲུབ་ལ་གཞོལ་ན་ཟག་ཟད་འོད་སྐུར་གྲོལ་བར་ལུང་བསྟན། གཞན་ཡང་སྨིན་གླིང་ཁྲི་ཆེན། དཔལ་རི་སྤྲུལ་སྐུ། ཀོང་པོ་གཏེར་ཆེན་སོགས་དམ་པ་རྣམས་ཀྱིས་བསླུ་མེད་རྡོ་རྗེའི་ལུང་གིས་མགྲིན་གཅིག་ཏུ་བསྔགས། སྔ་ཕྱི་ཅི་རིགས་པར་གོང་སྨོས་ཀྱི་དམ་པ་དེ་རྣམས་དང༌།མཁན་ཆེན་ཨཽ་ཌི་ཡཱ་ན། གཙང་སྒྲུབ་ཆེན་པདྨ་བཤེས་གཉེན། ལྕགས་ཟོམ་པ་བསྟན་འཛིན་ཡེ་ཤེས་ལྷུན་གྲུབ། རྫོགས་སྤྲུལ་ངེས་དོན་བསྟན་བཟང༌། ཀཿཐོག་དྲི་མེད་ཞིང་སྐྱོང༌། པཎ་ཆེན་ཚེ་དབང་མཆོག་གྲུབ། ཀུན་བཟང་ངེས་དོན་དབང་པོ། རྗེ་དབོན་པདྨ་ཀུན་གྲོལ། འདྲེན་མཆོག་རིག་འཛིན་བཟང་པོ། ཕུ་ཁུང་པདྨ་རིན་ཆེན། གྲུབ་དབང་འཇིགས་མེད་ཕྲིན་ལས་འོད་ཟེར། འབར་ཆུང་འཇིགས་མེད་གོ་ཆ་སྐུ་མཆེད་སོགས་དང༌། སི་ཏུ་ཀུན་མཁྱེན་དྷརྨ་ཀ་ར། ཞྭ་ལུ་མཁན་ཆེན་ཀུན་དགའ་མཁྱེན་རབ། ར་ཉག་གྲུབ་ཆེན་བློ་བཟང་མཐུ་སྟོབས་སོགས་གྲུབ་མཐའ་རིས་མེད་ཀྱི་སྐྱེས་ཆེན་དུ་མའི་ཞབས་པད་བསྟེན་ནས་ཟབ་རྒྱས་ཀྱི་གདམས་པ་མཐའ་ཡས་པ་གསན་ཅིང་ཐུགས་ཉམས་སུ་བསྟར་བས་སྣང་སྤྱོད་ཐམས་ཅད་དག་པ་ཡེ་ཤེས་ཀྱི་འཁོར་ལོར་འབྱམས་ཀླས་པས་གཟུང་འཛིན་གྱི་མཚན་མ་དབྱིངས་སུ་དགམཉམ་བཞག་འོད་གསལ་རྣམ་པར་མི་རྟོག་པའི་ངང་ནས་རྗེས་ཐོབ་གང་ཤར་རང་གྲོལ་མཉམ་ཡང་ཕྱམ་བདལ་གྱི་དགོངས་པ་རང་བྱུང་རང་ཤར་དུ་འཁྲུངས་པ་ལས་མཉམ་རྗེས་རེས་འཇོག་གི་ཤུན་པ་བུད་ནས་རིས་མེད་འོད་གསལ་འཁོར་ཡུག་གི་ཏིང་ངེ་འཛིན་ལ་རང་དབང་འབྱོར་ཏེ། གྲུབ་ཆེན་ས་ར་ཧ། ཨོ་རྒྱན་ཆེན་པོ། ཆོས་རྒྱལ་སྲོང་བཙན། ཡེ་ཤེས་མཚོ་རྒྱལ། ལྷ་ལུང་དཔལ་རྡོར། ལྷོ་བྲག་མར་པ། ཚར་ཆེན་བློ་གསལ་རྒྱ་མཚོ། སྨིན་གླིང་གཏེར་ཆེན་ཡབ་སྲས། རྗེ་བཙུན་བླ་མ་འགྱུར་མེད་ཀུན་བཟང་རྣམ་རྒྱལ་སོགས། རྒྱ་བོད་གྲུབ་བརྙེས་རིག་འཛིན་དུ་མས་དག་པ་ཡེ་ཤེས་ཀྱི་སྐུས་དབང་བསྐུར་བྱིན་གྱིས་བརླབས་ཤིང་རྗེས་སུ་གདམས་པའང་གནང༌། ཆེ་མཆོག་ཧེ་རུ་ཀཿ རྡོ་རྗེ་ཕུར་པ་སོགས་ཡི་དམ་གྱི་ལྷ་དང༌། སངས་རྒྱས་བྱང་སེམས་མང་པོའི་ཞལ་གཟིགས། མ་མོ་མཁའ་འགྲོ་ཐམས་ཅད་དབང་དུ་འདུས། རྡོ་རྗེ་ཆོས་སྐྱོང་རྣམས་ཀྱིས་ལས་ཀྱི་སྟངས་ཕུལ། དཀར་ཕྱོགས་ཀྱི་ལྷ་ཀླུ་གཞི་བདག་ཐམས་ཅད་བྲན་དུ་ཁོལ། ནག་ཕྱོགས་ཀྱི་མི་དང་མི་མ་ཡིན་པ་རྣམས་ཚར་བཅད་པ་སོགས་ལས་གང་རྩོམ་ཐོགས་མེད་དུ་འགྲུབ་པའི་གྲུབ་པའི་མངོན་རྟགས་ཀུན་གྱི་མཐུན་སྣང་དུ་གྲུབ་པ་སོགས་ཀྱིས་དུས་མཉམ་གྱི་ཆེ་དགུ་ཕལ་ཆེར་གྱིས་ཞབས་ལ་གཏུགས་པས་སྐུ་བསོད་དང་སྙན་གྲགས་རྒྱས། ཆོས་སྡེ་འདིའི་འདུ་ཁང་དང་མགོན་ཁང་ཙམ་མ་གཏོགས་གཙུག་ལག་ཁང་རྟེན་དང་བརྟེན་པར་བཅས་པ་གསར་དུ་བསྐྲུན། འོག་མིན་གཉིས་པ་ཨོ་རྒྱན་སྨིན་གྲོལ་གླིང་གི་ཕྱག་བཞེས་ཇི་ལྟ་བ་བཞིན་གྱི་སྤྲོས་བཅས་ཚེས་བཅུ་ཆེན་མོ་གཙོ་བོར་གྱུར་པའི་དུས་མཆོད་ཆེན་པོ་ལྔ་རྗེས་འབྲེལ་དང་བཅས་པ་རྒྱུན་བཙུགས་ཐོག་སྤྲོས་བཅས་ཀྱི་ཡོ་བྱད་སོགས་གང་དགོས་ཁྱད་ཐོན་དང༌། ཉེར་མཁོའི་སྒྲུབ་དཀྱིལ་ཁྲིད་ཡིག་སོགས་ཆ་ཚང་སྤར་དུ་བསྒྲུབས། སྒྲུབ་སྡེ་བདེ་ཆེན་པདྨ་འོད་གླིང་གསར་དུ་བཏབ་ནས་སྤོང་བ་བསམ་གཏན་པ་བཅུ་གསུམ་རྒྱུན་འཇགས་དང༌། གཞན་ཡང༌། སིབ་དགོན་གསང་ཆེན་བཀྲ་ཤིས་ཆོས་གླིང༌། ལྕང་བྲག་རིག་འཛིན་མཁའ་སྤྱོད་གླིང༌། ཕུག་དགོན་ཆོས་འཁོར་བདེ་ཆེན་ལྷུན་པོ། སྒོ་མེ་དིང་ཀྱཱ་དགོན་གསང་སྔགས་ཆོས་གླིང༌། འཇུ་མོ་ཧོར་གསང་སྔགས་བཤད་སྒྲུབ་གླིང༌། ཉག་གཟུར་པ་ལྷ་འབུམ་དགོན་གསང་སྔགས་ཆོས་གླིང་རྣམས་སུ་གཙུག་ལག་ཁང་གསར་བཞེངས། རྙིང་པ་ཞིག་གསོས་མཆོད་ཐེབས་རྟེན་གསུམ་སྩལ་པ་སོགས་མཐའ་ཡས། ལྕགས་ཁྱི་ལོར་གུ་རུ་རིན་པོ་ཆེས་ཞལ་གཟིགས་ནས་ལུང་བྱང་སྩལ་པ། པདྨས་བྱིན་བརླབས་བདུད་འཇོམས་རོལ་པ་རྩལ། །ཁྱོད་ནི་སྔོན་ཚེ་ནམ་མཁའི་སྙིང་པོའོ། །བདག་ནི་སྣ་ཚོགས་སྐུར་སྟོན་པདྨ་འབྱུང༌། ཁྱོད་ལ་རྟག་ཏུ་བྱིན་གྱིས་བརླབ་ཕྱིར་འོང༌། །ཁྱོད་ཀྱི་སེམས་ཉིད་ཡིད་བཞིན་ནོར་བུ་དེ། རང་ངོ་ཤེས་ན་ང་ཉིད་ལོགས་སུ་མེད། །ཞེས་སོགས་ཁ་བྱང་ལུང་བསྟན་སྩལ་པ་ལྟར། ཀེའུ་སྟོད་འགྱིང་བ་བྲག་དཀར་གནས་ཞལ་ཕྱེས། ཤིང་གླང་ལོར་དག་སྣང་ཁ་བྱང་ཕེབས་པ་བཞིན་གནས་མཆོག་སེང་གེ་གནམ་རྫོང་གནས་སྒོ་འབྱེད་པར་མཛད་པས་མཚོན་ཟབ་གཏེར་གྱི་ཁ་བྱང་ལུང་བསྟན་སྔ་རྗེས་མང་ཙམ་བྱུང་ཡང་སྙིགས་དུས་ཀྱི་སྐྱེ་བོའི་སྒྲོ་སྐུར་དང་བསྟན་པའི་མིག་རྐྱེན་སོགས་ལ་དགོངས་ནས་ཆེད་གཉེར་མ་མཛད། ལྷག་པར་བསྟན་རྒྱུན་ལ་དགོངས་པའི་མདོ་སྒྱུ་སེམས་ཕྱོགས་སོགས་ཟབ་རྒྱས་ཆོས་ཀྱི་འཆད་སྤེལ་སྤྱི་དང༌། བྱེ་བྲག་ཡང་གསང་རྫོགས་པ་ཆེན་པོ་སྡེ་གསུམ་སྙིང་པོའི་ཆོས་འཁོར་རྒྱ་ཆེར་བསྐོར་ཞིང་དེ་དག་ཀྱང་གང་ཟག་སོ་སོའི་བློ་རིམ་དང་འཚམ་པར་མྱོང་ཁྲིད་རྒྱུད་ལ་ཅི་སྨིན་ལ་གཙོ་བོར་མཛད་པས་ཞལ་སློབ་ཀྱང་། པཎ་ཆེན་འགྱུར་མེད་མཐུ་སྟོབས་རྣམ་རྒྱལ་དང༌། ཀུན་སྤངས་གྲུབ་ཆེན་ཤེས་རབ་ཡར་འཕེལ་ཏེ་ཟླ་བྲལ་གྱི་པཎ་གྲུབ་རྣམ་གཉིས་དང༌། གཞན་ཡང༌། རྣམ་འདྲེན་རྫོགས་ཆེན་བཞི་པ། རབ་འབྱམས་སྐུ་ཕྲེང་གོང་འོགཀཿཐོག་ཞིང་སྐྱོང་དང༌། རྨོག་ཚའི་ཡང་སྤྲུལ། དགེ་ཕྱག་རྣམ་གཉིས། ཉི་སྤྲུལ་གསུམ་པ། རྡོ་གྲུབ་ཆེན་རིན་པོ་ཆེ། གྲུབ་དབང་འཇིགས་མེད་གོ་ཆ། གླིང་རྗེ་དྲུང་རིན་པོ་ཆེ། ར་ཉག་གྲུབ་ཆེན། སྐུ་ཞབས་ཡེ་ཤེས་རྡོ་རྗེ། མགོ་ཚ་མཆོག་སྤྲུལ། གོང་གསལ་དགོན་མ་ལག་རྣམས་ཀྱི་བླ་སྤྲུལ་དམ་པ་རྣམས་ཀྱི་གཙོས་བསྟན་འཛིན་གྱི་སྐྱེས་ཆེན་བཟང་ལ་མང་བ་དང༌། བྱེ་བྲག་སྙིང་པོའི་སྒྲུབ་པ་ལྷུར་ལེན་པའི་སྤང་བ་པ་སྐུ་ཚེ་རིལ་པོར་གྲུབ་པའི་རྒྱལ་མཚན་བརྟན་པ་སྒྲུབ་ཆེན་འགྱུར་མེད་བསྟན་འཕེལ་དང་འགྱུར་མེད་མཐའ་ཡས། སློབ་དཔོན་ཧཱུྃ་ཀ་རའི་རྣམ་འཕྲུལ་དུ་ལུང་གིས་ཟིན་ཅིང་རིག་པ་ཚད་ཕེབས་ཀྱི་རྟགས་ཚད་མཐར་ཕྱིན་པ་མཁས་གྲུབ་འགྱུར་མེད་བསྟན་འཛིན་གྲགས་པ། རྟ་ནག་དང༌། སྨིན་གླིང་རྡོར་སེམས། བདེ་གཤེགས་ཀུན་འདུས། གར་ཚེ། འོད་དཔག་མེད་བཅས་ཀྱི་བསྙེན་པ་དུང་ཕྱུར་རེ་ཐེམ་ཞིང་དཔལ་རྟ་མགྲིན་གྱི་ཞལ་དངོས་སུ་མཐོང་བ་གྲུབ་ཆེན་ཀུན་བཟང་ངག་དབང་ཆོས་དབང་ཡང་བདུས་ཀྱི་སྙིང་པོ་ཡིག་དྲུག་དུང་ཕྱུར་བཅོ་ལྔ་འགྲུབ་ཅིང་འཕགས་པ་སྤྱན་རས་གཟིགས་ཀྱིས་བསྟན་པའི་བླ་མ་བསམ་གཏན། བླ་མའི་ཞབས་པད་མཉེས་པ་གསུམ་གྱིས་བསྙེན་ཅིང་སྐྱེ་འཆི་ལ་རང་དབང་ཐོབ་པ་བླ་མ་དབང་ཆེན་འབུམ། ཉམས་རྟོགས་མཐར་ཕྱིན་པའི་སྔགས་རམས་པ་ཀུན་བཟང་གསང་སྔགས་སོགས་བར་དོ་གསུམ་གང་རུང་དུ་གྲོལ་བའི་གདེང་ཚད་མངོན་དུ་བརྙེས་པའི་ཡང་དབེན་གྱི་སྒྲུབ་ཆེན་བཅུ་གསུམ་གྱིས་མཚོན་རྟོགས་པ་དོན་བརྒྱུད་ཀྱི་རྒྱལ་ས་ཟིན་ངེས་ཀྱི་བུ་སློབ་ཆེས་མང་ཞིང༌། ཐ་ན་དམ་པ་འདི་ཉིད་ལས་སྒོམ་ཁྲིད་སྣ་རེ་ཐོབ་པའི་གྲྭ་རྒན་དཀྱུས་མ་རྣམས་ཀྱང་འདའ་ཀ་བླ་མའི་སྣང་བ་འཆར་བ་དང༌། འདའ་ཚོད་ཟིན་པ་སོགས་རྟགས་ཡ་མཚན་བརྒྱུད་མར་འོང་བ་ཐོས་སོ། །
དེའི་སྤྲུལ་པའི་སྐུ་ཨོ་རྒྱན་རང་བྱུང་རྡོ་རྗེ་ཚེ་དབང་གྲུབ་པ་རྩལ་ནི། རྡོར་སྨིན་སོགས་དམ་པ་དུ་མའི་ལུང་གིས་ཟིན་པ་ལྟར་གོང་མའི་ཆོས་ཁྲིར་མངའ་གསོལ། ཆུང་ངུ་ནས་སྔོན་གནས་རྗེས་དྲན་སོགས་དམ་པའི་རྣམ་ཐར་སྒྲིབ་མེད་དུ་གསལ་དབོན་སྤྲུལ་ཐུགས་རྗེའི་གཏེར་ཆེན་དང༌༑ རྫོགས་ཆེན་བཞི་པ། སྨིན་གླིང་ཁྲི་ཆེན་ཡིད་བཞིན་དབང་རྒྱལ། འཇིགས་མེད་རྒྱལ་བའི་མྱུ་གུ། ལྷ་འབྲང་དཔལ་ལྡན་ཆོས་རྒྱལ་སོགས་དམ་པ་དུ་མ་བསྟེན་ནས་གསན་བསམ་གྱི་སྒྲོ་འདོགས་བཅད། སྒོམ་སྒྲུབ་ཀྱིས་ཉམས་སུ་བླངས་པས་གནས་ལུགས་ཀྱི་རྟོགས་པ་འཁྲུངས༑ ལྷག་པའི་ལྷ་རབ་འབྱམས་ཀྱིས་ཞལ་བསྟན་ཞིང་རྗེས་སུ་བཟུང༌། བར་སྲིད་ཀྱི་རྣམ་ཤེས་དང་ལྷ་འདྲེའི་སྤྱོད་ཚུལ་སོགས་ལྐོག་གྱུར་གྱི་ཆོས་རྣམས་སྒྲིབ་མེད་དུ་གཟིགས། ནུས་མཐུས་མི་དང་མི་མ་ཡིན་གཟུགས་ཅན་རྣམས་ཚར་བཅད། ལྷ་ལྡན་ཕྱོགས་སུ་འབྲུམ་པ་ནག་པོའི་ནད་ཀྱང་དཀར་པོར་བསྒྱུར་པ་སོགས་གྲུབ་པའི་སྤྱོད་པའང་ཅི་རིགས་མཛད། རང་དགོན་མ་ལག་རྣམས་འཛིན་སྐྱོང་སྤེལ་གསུམ་དང་ཉམས་པ་གསོ་བ། ཆོས་རྗེ་རབ་འབྱམས་ལྔ་པ་གོང་མའི་སེང་ཁྲིར་མངའ་གསོལ་བ་སོགས་བཤད་སྒྲུབ་ལས་གསུམ་གྱི་ཕྲིན་ལས་མཐར་ཕྱིན་ནོ། །དེ་སྐད་དུ་ཡང་རྣམ་ཐར་གསོལ་འདེབས་ལས། ཕྱོགས་བཅུ་དུས་གསུམ་ཀུན་ན་བཞུགས་པ་ཡི། །ཡེ་ཤེས་གཅིག་ཏུ་བསྡུས་པའི་རང་གཟུགས་མཆོག །དྲན་པས་སྲིད་ཞིའི་འཇིགས་པ་འཕྲོག་མཛད་པ། །དཔལ་ལྡན་བླ་མའི་ཞབས་ལ་གསོལ་བ་འདེབས༑ ༑གཟོད་ནས་གདོད་མའི་དབྱིངས་སུ་བྱང་ཆུབ་ཀྱང༌། །ཚུ་རོལ་འགྲོ་ལ་རྗེས་བརྩེའི་སྤྲིན་ཆེན་འཁྲིགས། །བྱིན་རླབས་ཐུགས་རྗེའི་གྲུ་ཆར་འབེབས་མཁས་པ། །དཔལ་ལྡན་དང་པོའི་མགོན་པོར་གསོལ་བ་འདེབས། །མཐའ་ཡས་ཞིང་ན་དག་དང་མ་དག་གི། །བཟོ་སྐྱེ་ངོ་མཚར་མཆོག་གི་སྤྲུལ་སྐུ་སོགས། །ཡེ་ཤེས་གཅིག་ཉིད་དུ་མར་འཆར་ཞིང་འཕྲུལ། །མཁྱེན་བརྩེའི་དབང་ཕྱུག་མཆོག་ལ་གསོལ༴ །ཁྱད་པར་འཛམ་གླིང་ཐུབ་མཆོག་བསྟན་པ་འདིར༑ ༑འཕགས་བོད་གཉིས་སུ་མཁས་གྲུབ་དུ་མ་ཡི། །སྐྱེ་བའི་རོལ་གར་ཨུ་དུམ་ཝཱ་རའི་ཕྲེང༌༑ ༑བགྲང་ཡས་སྟོན་པར་མཛད་ལ་གསོལ༴ །བྱེ་བྲག་བསིལ་ལྡན་གངས་ཀྱི་རི་བོའི་ལྗོངས༑ ༑འཕུར་འགྲོའི་སློབ་དཔོན་པདྨ་ལས་གྲོལ་གྱི། །ཐུགས་སྲས་ཡང་དག་གྲུབ་བརྙེས་ནམ་སྙིང་སོགས། །བསྟན་འགྲོའི་མགོན་དུ་བྱོན་ལ་གསོལ༴ །བོད་ཆེན་ལྗོངས་ཀྱི་གདུལ་བྱ་འདུལ་བའི་སླད། །མྱ་ངན་མེད་དཔལ་རྡོ་རྗེ་སློབ་དཔོན་གཟུགས། །གང་དེས་ཆོས་ཀྱི་རྒྱལ་ཚབས་མངའ་གསོལ་བའི། །རྣམ་རོལ་བཞི་པར་སྟོན་ལ་གསོལ༴ །ཞེས་པས་དོན་བསྡུ་བའོ༑ ༑གཟོད་ནས་སྤྲོས་པ་ཉེར་ཞི་ཡེ་ཤེས་སྐུ། །འཁོར་འདས་གཉིས་ཀའི་མཐའ་ལ་མི་གནས་ཀྱང༌། །སྲིད་དང་ཞི་བའི་སྲོག་ཏུ་རབ་ཞུགས་པ། །མཁའ་འདི་སྣོད་བཅུད་ཀུན་ལ་ཁྱབ་པ་བཞིན། །གཅིག་དང་དུ་མའི་ཆོས་ཉིད་ལས་འདས་ཀྱང༌། །གཅིག་པུའི་གར་གྱི་ས་གསུམ་ཁྱབ་པར་སྟོན། །སྒྱུ་མའི་རོལ་གར་ཁེངས་པ་བསྙེལ་བྱེད་འདི། །རྒྱལ་སྲས་རྣམས་ཀྱི་མཛད་པའི་ཆོ་འཕྲུལ་ཆེ། །བདུད་རྩི་འོད་ཅན་ས་ལ་ལྟུང་མིན་ཀྱང༌། །སྣོད་ཀྱི་དབྱེ་བ་ཇི་སྙེད་མཆིས་པ་དེར། །ཅིག་ཆར་སྣང་བཞིན་འཕགས་ཆེན་དམ་པ་རྣམས། །སྐྱེ་འདི་ལས་ཀྱི་སྣང་མིན་ཐུགས་རྗེའི་མཐུ། །འགྲོ་རྣམས་བརྩེ་ཆེན་ཐུགས་རྗེའི་ཕྱག་སོར་ནི། །པདྨའི་ལྕུགས་ཕྲན་གསར་པའི་འཁྲི་ཤིང་གིས། །དུཿཁས་གཟིར་རྣམས་མཁྲིག་མ་ནས་བཟུང་སྟེ། །བདེ་ནས་བདེ་བའི་སར་ཁྲིད་བླ་མ་རྗེ། །ཞེས་པའང་བར་སྐབས་ཀྱི་ཚིགས་སུ་བཅད་པའོ། །
ད་ནི་སྐུ་ཡི་སྐྱེ་བ་འདི་ཉིད་ཀྱི་རྟོགས་པ་བརྗོད་པ་ལ་ལྷུམས་སུ་ཞུགས་ནས་སྐུ་བལྟམས་པའི་ཚུལ་དང༌། རྒྱལ་བའི་བསྟན་པ་ལ་ཞུགས་ནས་རང་དོན་དུ་ཐོས་བསམ་སྒོམ་པ་མཛད་ཚུལ༑ གཞན་དོན་དུ་འཆད་རྩོད་རྩོམ་པས་ཐུབ་བསྟན་གསལ་ཚུལ། གཉིས་དོན་དུ་མཁས་བཙུན་བཟང་པོའི་ཡོན་ཏན་ཇི་ལྟར་མངའ་བའི་ཚུལ་དང་སྤངས་རྟོགས་དེ་དག་གི་མཐུ་ལས་སྐལ་ལྡན་གྱི་སློབ་ཚོགས་ཇི་ལྟར་བྱུང་ཚུལ། བྱ་བ་ལས་ཀྱི་འཁོར་ལོས་མཛད་པ་ཇི་ལྟར་གནང་ཚུལ། མཐར་གཟུགས་སྐུ་ཆོས་དབྱིངས་སུ་བསྡུ་ཚུལ་བསྟན་པའི་སྐབས་ཏེ་ཕ་རོལ་ཏུ་ཕྱིན་པ་དྲུག་གི་གྲངས་སུ་བསྟན་པ་ལ། དང་པོ་སྐུའི་སྐྱེ་བ་འདི་ཉིད་ལྷུམས་སུ་ཞུགས་ཤིང་སྐུ་བལྟམས་པའི་ཚུལ་ལས་བྱུང་བའི་རྟོགས་བརྗོད་མདོར་བསྡུས་པ་ལ།
ཀུན་མཁྱེན་བླ་མ་འདི་ཉིད་ཀྱི་སྐུའི་སྐྱེས་རབས་སྔོན་མ་ཨོ་རྒྱན་རང་བྱུང་རྡོ་རྗེ་དེ་ཉིད་དགོངས་པ་ཆོས་དབྱིངས་སུ་གཤེགས་ལ་ཉེ་བའི་སྐབས་ཉེ་བར་གནས་པ་རྣམས་ལ། ད་སྟེ་བདག་ནི་རྒ་དང་ན་བའི་ཟུག་རྔུས་མནར་བའི་ལུས་འདི་བོར་ནས། བྱིས་པ་ལུས་ཡང་ཞིང་གམ་ཟོ་བདེ་བ་ནད་ཀྱི་མི་གཙེར་བ་ཞིག་གི་སྐྱེ་བ་བླང་ན་དགའ་བར་འདུག ཅེས་ཕེབས་པ་དང༌། ཡང་ངེད་རང་ཚེ་མགོ་རྟིང་གཉིས་ཀར་བསྔོས་ཤ་ཟོས་པའི་རྣམ་སྨིན་ཤིན་ཏུ་ལྕི་བས་ཐར་པ་ཐོབ་དཀའ་བར་འདུག་ཅིང་སང་ཕྱི་རེས་སྐྱེ་ངན་འདྲ་སྲིད་ན། ཤ་འདི་ཟ་མི་དགོས་པ་ཞིག་བྱུང་ན་ཨེ་རེ་ཤི་གསུང་ཞིང་ཐུགས་སྐྱོ་བའི་རྣམ་པ་ཆེས་ཆེར་མཛད་པ་དང༌། མ་ཧཱ་པཎྜི་ཏ་འགྱུར་མེད་མཐུ་སྟོབས་རྣམ་རྒྱལ་གྱི་གསུང་སྲས་ཨ་གྲོ་སྒྲ་རམས་པ་ཞེས། ཀུན་མཁྱེན་ཆོས་འབྱུང་གི་ཞལ་སློབ་ཀྱི་ཐུ་བོ། འབེ་ལོ་ཙཱ་བ་ཚེ་དབང་ཀུན་ཁྱབ་ཀྱི་སྐྱེ་བར་གྲགས་པ། བཅུ་ཕྲག་རིག་པའི་གནས་ལ་མཁྱེན་རབ་ཀྱི་པདྨོ་རྣམ་པར་རྒྱས་ཤིང་ངེས་དོན་ཆོས་ཉིད་ཀྱི་དགོངས་པ་ལ་དབང་འབྱོར་ཞིང༌། དབུས་གཙང་གངས་རི་སོགས་རྒྱ་བོད་ཀྱི་རྡོ་རྗེའི་གནས་རྣམས་སུ་སྦས་ཚུལ་ཀུན་སྤངས་ཀྱི་ཚུལ་གྱིས་བྱོན། རྒྱ་ནག་རི་བོ་རྩེ་ལྔ་ནས་པཎ་ཆེན་བི་མ་ལ་ཨ་ཙ་རའི་ཆ་བྱད་ཅན་གྱིས་རྗེས་སུ་བཟུང་བ་སོགས་དང་ལྷ་ལྡན་དུ་ཇོ་བོ་མཇལ་བའི་སྐབས་མཛོད་སྤུ་ལས་རིང་བསྲེལ་མཐེ་བོང་ཙམ་བྱོན་པ་སོགས་ཉམས་དང་རྟོགས་པའི་ཡོན་ཏན་མཐོན་པོར་སོན་པ། སྦས་པའི་རྣལ་འབྱོར་ཆེན་པོ་དེ་ཉིད་ཀྱི་མཚན་དངོས་འགྱུར་མེད་རྣམ་རྒྱལ་ཞེས་པ་དེ་ཉིད་ལ་ཞུ་ཡིག་དང་པད་ཞུ་བཅས་གནང་བའི་ཟུར་འཛིན་ཕྱག་རྟགས་ཀྱིས་སྤྲས་པའི་ནང་དུ། ཨེ་མ་ཧོ། ངོ་བོ་ཀ་ནས་དག་པ། །ནམ་མཁའ་ལྟ་བུའི་མེ་ལོང༌། །རང་བཞིན་ལྷུན་གྱིས་གྲུབ་པ། །འཇའ་ཚོན་ལྟ་བུའི་འཆར་སྒོ། །འགགས་མེད་ཤར་བའི་ལུང་ལ། །སྔོན་ཚེ་འདས་པའི་སྐབས་སུ། །རྡོ་རྗེའི་མཚན་གྱིས་འོད་ཟེར། །ཤར་ནས་འཆར་བའི་ཁྲི་གདུགས༑ ༑གཟུང་འཛིན་སྤྲིན་གྱིས་མ་གོས། །ད་ལྟ་ཚེ་འདིའི་ཉམས་ལེན། །སྟོང་ཉིད་སྙིང་རྗེ་གཞན་ཕན། །བསྐྱེད་རྫོགས་མངོན་དུ་གྱུར་ཚེ། །ནུབ་ནས་ཚེས་པའི་ཟླ་བ། །མ་འོངས་པ་ཡི་དུས་སུ། །རྩ་གསུམ་སྒྲུབ་པའི་རྣལ་འབྱོར། །ངུར་སྨྲིག་ཆ་ལུགས་འཛིན་པ། །རང་རང་མོས་འདུན་གར་གཏད། །སྐྱེ་སྲིད་བཟུང་བར་གདོན་མི་ཟ། །ཞེས་སྐུ་སྐྱེ་ཕྱི་མ་མཁས་གྲུབ་རྡོ་རྗེ་འཛིན་པ་ཆེན་པོ་སྔགས་འཆང་ཀུན་གྱི་གཙུག་རྒྱན་དུ་གྱུར་པ་དེ་ཉིད་དང་ཉེ་བར་ཐུགས་གཏད་ཅིང༌། ཞབས་འབྲིང་བ་དག་ལ་སྒྲ་རམས་པའི་ཡོན་ཏན་འབའ་ཞིག་གསུངས་ཤིང༌། ཁྱད་པར་གསོལ་དཔོན་པདྨ་རང་བྱུང་ལ། ད་ནས་ཁྱེད་རང་འདིར་སྡོད་དགོས་མེད༑ ལྷོ་ཁོག་ཏུ་སོང་ལ་ལོ་ཆེན་བི་ཛ་ཡའི་མདུན་ནས་རིག་གནས་ཕྲན་བུ་རེ་ཨི་ཤེས་ལྟོས། ང་དང་མྱུར་དུ་འཕྲད་འོང་ཞེས་གསུང་གི་ཐ་མ་ཞལ་ཆེམས་སྩལ་པ་ལྟར། བདེ་གཤེགས་མྱ་ངན་མེད་ཀྱི་རྣམ་རོལ་རབ་འབྱམས་ལྔ་པས་ཀྱང༌། སྒྲིབ་བྲལ་མཁྱེན་པའི་དྭངས་ཤེལ་གྱི་ངོགས་སུ་མཆོག་སྤྲུལ་ལྷོ་རྒྱུད་དུ་འཁྲུངས་པའི་གསལ་སྣང་བརྟན་པོར་བྱུང་བ་དང༌། གངས་ཅན་མཁས་གྲུབ་ཡོངས་ཀྱི་གཙུག་རྒྱན་འཇམ་དབྱངས་མཁྱེན་བརྩེའི་དབང་པོའི་དྲུང་དུ་མཆོད་བསྔོ་ཕུལ་བ་དང་སྦྲགས། སྤྲུལ་སྐུ་གར་འཁྲུངས་དགོངས་བརྟག་ཞུས་པའི་བཀའ་ལན་དུ༑ སྐྱབས་རྗེ་མཆོག་སྤྲུལ་རིན་པོ་ཆེའི་ཡང་སྲིད་གར་ཕེབས་སོགས་རང་ལ་མངོན་ཤེས་ལྟ་ཅི། རྨི་ལམ་རྣོ་བ་ཙམ་ཡང་མེད་པས་ཐུགས་ཕན་ཐོགས་པའི་ཞུ་རེ་བྲལ་ཡང༌། གསུང་མི་གཅོག་ཙམ་དུ་གུ་རུ་རིན་པོ་ཆེའི་སྐུ་ཚབ་མདུན་བརྟག་བསྒྲིལ་ཞུས་པར། སྤྱིར་ཡང་སྲིད་འཁྲུལ་མེད་འབྱོན་ངོ་དང༌། དེའང་ལུག་ལོ་ལས་མི་འགྱང་བར་ཡུལ་ལྷོ་ཕྱོགས་ཀྱི་རྒྱུད་ལ་འབྱུང་སྙམ་པ་ཤར་ལགས། ཞེས་རྡོ་རྗེའི་ལུང་གིས་ཤིན་ཏུ་གསལ་བར་བསྟན་ཅིང༌། དེ་བཞིན་དུ་སྔ་འགྱུར་བསྟན་པའི་གཙུག་རྒྱན་རྫོགས་ཆེན་བཞི་པའི་ཡེ་ཤེས་གཟིགས་པར་ཡང༌༑ རྒྱལ་ཚབ་དམ་པའི་ཡང་སྲིད་ནུབ་ཀྱི་ཕྱོགས། །ཕ་མ་ཐབས་ཤེས་ཉི་ཟླ་ཀླུ་གནས་མཚོ༑ ༑ངང་པའི་ལོ་ལ་འཁྲུངས་པའི་རྟེན་བཟང་ཤར། །ཞེས་དང༌། རྟ་ནི་ངང་པ་གསེར་ལྡན་ཕུལ་བ་ཡི། །ཚོར་བ་རྟ་ཡི་ལོ་ནི་དེ་ནས་བྱུང༌། །ཞེས་རྟ་ལོར་ལྷུམས་སུ་ཞུགས་པའི་ལྐོག་གྱུར་མངོན་སུམ་གཟིགས་པ་དང༌། སྨིན་གླིང་ཁྲི་རིན་པོ་ཆེ་འགྱུར་མེད་ཡིད་བཞིན་དབང་རྒྱལ་དང༌། འཇམ་མགོན་ཀོང་སྤྲུལ་རིན་པོ་ཆེ་སོགས་ཡེ་ཤེས་གཟིགས་པ་རྣམས་ཀྱིས་ཀྱང༌། ལྷོ་རྒྱུད་ཕྱོགས་འདིར་དམ་པ་རྣམས་བཀའ་བགྲོས་པ་བཞིན་དཔལ་གྱི་མགུལ་ནས་མགྲིན་གཅིག་ཏུ་ལུང་བསྟན་པ་ལྟར་རུས་ཆེན་བཞིའི་ཡ་རྒྱལ། སྨུག་པོ་གདོང་གི་རིགས་ཨ་གྲོའི་རུས་སུ་གཏོགས་པ་ལྷ་ཐོག་དཔོན་གྱི་མངའ་འོག་བསིལ་ལྡན་ཆུ་བོའི་གཡས་ཟུར་ལྷོ་ཟླ་དལ་འབབས་ཀྱི་གཡོན་དུ་ཨ་གྲོ་ཚང་ཞེས་གྲུབ་དབང་སྦས་པའི་རྣལ་འབྱོར་མཁས་གྲུབ་ཆེན་པོ་ཆེ་བའི་ཡོན་ཏན་དུ་མ་དང་ལྡན་པ་གོང་དུ་སྨོས་མ་ཐག་པ་དེ་ཉིད་ཀྱི་གཞིས་ཀར༑ བསྐྱེད་པའི་ཡབ་ནི་ཤེས་རབ་ཅེས་པ་དཀོན་སྤྱི་ཡི་དམ་དུ་བྱེད་ཅིང་རང་བཞིན་བཟང་ལ་དཀོན་མཆོག་རིན་པོ་ཆེར་མཆོག་ཏུ་གུས་ཤིང་འཇིག་རྟེན་ཡང་དག་གི་ལྟ་བ་ལ་ངང་གི་གནས་པ། དངོས་རྫས་རྣམས་ཆོས་ཕྱོགས་ལ་བཏང༌། ཨ་མི་དྷེ་ཝ་མ་ཎི་སིདྡྷི་རྡོར་སེམས་སྙིང་པོ་རྣམས་ཁྲི་མཁར་ཉེར་གསུམ། རྒྱལ་བཀའ་རིན་པོ་ཆེ་སོགས་གསུང་རབ་བཀླགས་པ་དང༌། མ་ཎི་སོགས་དུང་ཕྱུར་ཁ་ཤས་ཐོན་ཅིང་སེམས་དོན་ཉམས་ལེན་བཟང་པོ་ཡོད་པ་ཞིག་དང༌། ཡུམ་ནི་དཔའ་རྩལ་སྟོབས་ཐུགས་ཆེ་ཞིང་ཡ་རབས་དྲ་མའི་རིགས་བརྒྱུད་འབྲོང་པ་དཔོན་ཚང་གི་བུ་མོ་ནམ་མཁའ་སྒྲོན་མ་ཞེས། ཨ་མི་དྷེ་བ་དུང་གཅིག མ་ཎི་དུང་གཉིས། སིདྡྷི་དུང་གཅིགབཛྲ་ས་ཏྭ་དུང་གཅིག བཀའ་ཐང་བསྡུས་པ་ལེའུ་བདུན་སོགས་རྒྱུན་དུ་ཁ་ཏོན་བྱེད་ཅིང་དགེ་སེམས་དང་ལྡན་པ། ཆོས་ལ་མོས་ཤིང་དད་པ་དང་དག་སྣང་ཆེ་བ། དམན་ལ་བརྩེ་ཞིང་བུད་མེད་ངན་པའི་སྐྱོན་གྱིས་མ་གོས་པ་གཏོང་ལ་གོམས་པའི་བློ་ཅན་ཏེ། ཡབ་ཡུམ་དེ་གཉིས་ལ་སྲས་ལྕམ་སྲིང་བདུན་འཁྲུངས་པའི་ཆེ་བའི་འོག་མ་རྗེ་བླ་མ་འདི་ཉིད་ཡིན་ལ། ལྷུམས་སུ་ཞུགས་པ་ན་བྱང་ཆུབ་སེམས་དཔའ་ཆེན་པོ་གླང་པོ་ཆེ་ཐལ་དཀར་མཆེ་བ་དྲུག་ལྡན་གདོང་གསེར་གྱི་དྲྭ་བས་གཡོགས་པ་ཅན་གྱི་རྣམ་པས་ལྷུམ་ཞུགས་དང་ཆོས་མཚུངས་པ། ཡུམ་ལ་ངོ་མཚར་དགེ་བའི་ལྟས་མཚན་རྨི་ལམ་བཟང་པོར་བྱུང་ཞིང་སད་པའི་དུས་ནའང་བག་ཆགས་ཡིད་ཀྱི་ཀུན་རྟོག་གི་རི་མོ་ནུབ་པ་མེད་པ་དད་དང་སྤྲོ་དགའ་ཕུན་སུམ་ཚོགས་པའི་ཆུ་ཤེལ་དབང་པོ་དགའ་བ་བརྒྱ་ལྡན་གྱི་མཁའ་ལ་བཀོད་ཅིང༌། རིག་འཛིན་བྱང་ཆུབ་སེམས་དཔའ་ཡུམ་གྱི་ལྷུམས་གཞལ་ཡས་ཁང་དུ་བྱིན་གྱིས་བརླབས་ནས་བཞུགས་པའི་ནུས་མཐུ་སྒོ་གསུམ་ལ་ཞུགས་པའི་རྟགས་སུ། ཤར་རིའི་མཁའ་ངོས་ལ་དར་དཀར་པོ་དྲི་མ་མེད་པ་ཞིག་ཤར་གྱིས་བྱུང་བས་རང་གི་ལུས་ལ་དཀྲིས་པའི་མོད། དར་ཅིག་ཤེས་པ་བརྒྱལ་བ་ལྟར་གྱུར་པ་དང༌། གཉིད་ལས་སད་པ་ནའང་ལུས་སེམས་ལ་སྔར་མེད་པའི་དགའ་བདེ་ཁྱད་པར་ཅན་སྐྱེས་ཤིང་ལུས་ཀྱི་ཟོ་མདོག་རྒྱས་པ་དང༌། ལུས་མི་ངལ་ཞིང༌། ཡང་བ་སོགས་གྱུར་ཏོ། །ལྷུམས་སུ་ཞུགས་པའི་ནུབ་མོར་དཀར་ཕྱོགས་ཀྱི་ལྷ་ཀླུ་རྣམས་ཀྱང་མངོན་པར་དགའ་ཞིང་འཇིག་རྟེན་གྱི་ཁམས་སུ་དགེ་ལེགས་རྒྱ་ཆེན་པོ་འབྱུང་བའི་རྟགས་སུ་ཆུ་ཤེལ་དང་མཚུངས་པའི་ཁ་བ་འདབ་མ་མེ་ཏོག་གི་དབྱིབས་ཅན་གྱིས་འཛིན་མའི་ཁྱོན་ཐམས་ཅད་ཁེབས་ཤིང་དཀར་པོར་གྱུར་པ་ནི་རྗེ་བླ་མ་འདིས་བསྟན་འགྲོར་ཕན་བདེའི་ཕྲིན་ལས་ཀྱི་སྣང་བ་དཀར་པོས་འཇིག་རྟེན་གསུམ་ན་ཁྱབ་པའི་བལྟས་སུ་གོར་མ་ཆགས་ཤིང་སྐྱེ་བོ་དཔྱོད་ལྡན་རྣམས་ཀྱིས། ཨེ་མ་འདི་ནི་སྐྱེས་བུ་དམ་པ་ཞིག་སྐུ་འཁྲུངས་པ་སོགས་གང་རུང་གི་རྟགས་ངོ་མཚར་ཅན་ཞིག་གོ་ཞེས་དབང་པོའི་མངོན་སུམ་གྱི་དགེ་བའི་རྟགས་ཁྱད་པར་མཐོང་བའི་ཡ་མཚན་ཅིར་ཡང་སྒྲོགས་སོ། །རྗེ་འདི་ཉིད་ལྷུམས་སུ་ཞུགས་པའི་ཟླ་བ་ཕྱི་མར། རྗེ་མཁས་གྲུབ་ཆེན་པོ་བི་ཛའི་མཚན་ཅན་གྱི་དག་པ་ཡེ་ཤེས་ཀྱི་སྣང་ཆར་བྲག་རི་དཀར་པོ་རྡོ་རྗེ་གྱེན་བསླངས་འདྲ་བའི་ངོས་ནས་སྒྲོམ་བུ་ཞིག་རྙེད་པ་ཁ་འབྱེད་དེ་གཟིགས་པ་ན། སྔ་ན་མེད་པའི་དྲི་བསུང་འཕྲོ་བ་དང་ལྷན་ཅིག་ཨོ་རྒྱན་རིན་པོ་ཆེའི་སྐུ་བྱིན་རླབས་ཀྱི་གཟི་འོད་འབར་བ་དགྱེས་པའི་ཞལ་མདངས་འཛུམ་མེ་རེ་བ་ཞིག་འདུག་པ་སྤྱི་བོར་བཞག་ནས་དབང་བཞི་ལེན་པའི་དམིགས་གནད་བཅས་རུམ་དུ་འཛུད་པ་དང༌། རང་བྱུང་ལྷན་སྐྱེས་འཕོ་མེད་ཀྱི་དགའ་བའི་ཡེ་ཤེས་རྒྱུད་ལ་སྐྱེས་པ་ལྟ་བུའི་ཉམས་མྱོང་དེ་ཀའི་མུར། མདུན་གྱི་བར་སྣང་ལ། མཁའ་འགྲོ་ཤེལ་དཀར་རྡོ་རྗེ་མཚོ་ཡིན་ཟེར་བ་གྲི་ཐོད་འཛིན་ཅིང་གར་སྟབས་སྒྱུར་བ་གཅིག་གིས་གླུ་དབྱངས་གསལ་མི་གསལ་ཐུང་ངུས། ཨ་ཧོ་མ་ཧཱ་སུ་ཁ་སིདྡྷི་ཧོ༔ སྐྱེ་མེད་ཆོས་ཀྱི་དབྱིངས་ཉིད་ལས༔ འགགས་མེད་ཤར་བའི་བུ་མོ་ང༔ རིག་པའི་བུ་ཆུང་སྐྱོང་ཕྱིར་འོང༔ དེ་ཕྱིར་རང་ངོ་ཤེས་འཚལ་ལོ༔ སྣང་བ་སེམས་ཡིན་སེམས་ཉིད་སྟོང༔ སྟོང་གསལ་མཐའ་དབུས་བྲལ་བའི་དབྱིངས༔ དེ་བཞིན་ཉིད་ལ་འཕོ་འགྱུར་མེདཿགཟུང་འཛིན་སྤྲིན་གྱིས་མི་སྒྲིབ་འཚལ༔ བློ་ལས་འདས་པའི་བདེན་དོན་རྟོགས༔ མཐའ་བྲལ་ཨ་ཏིའི་ངོ་བོ་སྐྱོང༔ མ་བཙལ་འབྲས་བུ་ལྷུན་གྱིས་གྲུབ༔ ཀུན་བཟང་དེ་ཉིད་ཨེ་མ་ཧོ༔ ད་དུས་བདུད་འཇོམས་རོལ་པ་རྩལ༔ རྟ་བདུན་ཆིབས་ནས་གླིང་བཞི་ཉུལ༔ གདུལ་བྱའི་ཞིང་ས་འཚོལ་སྐབས་སུ༔ སྦས་ཡུལ་པདྨ་ཤེལ་ཕུག་གི༔ གནས་སྒོ་འབྱེད་པའི་ལྟས་བཟང་ཤར༔ ཞེས་སོགས་ཀྱི་བརྡ་དང་ལུང་བསྟན་ཁྱད་པར་ཅན་བྱུང་བ་ལ་དཔག་ན་རྗེ་འདིའི་སྐྱེ་འཕྲེང་གོང་མ་རྣམས་ཀྱང་ཡང་དག་གྲུབ་པ་ནམ་མཁའི་སྙིང་པོའི་སྐྱེ་བ་དམིགས་སུ་གསལ་བ་དང༌། བདུད་འཇོམས་རོལ་པ་རྩལ་ཞེས་ནམ་སྙིང་གི་གསང་མཚན་ཡིན་པས། ལྕགས་རྟ་ལོར་གདུལ་བྱའི་ཞིང་ས་ཚོལ་ཏེ་ལྷུམས་སུ་ཞུགས་པ་སོགས་ལུང་བསྟན་གྱི་དངོས་དོན་དང་འགྲིགས་པས། རྗེ་བླ་མ་འདི་སྦས་པའི་ཚུལ་དུ་བཞུགས་པ་ལས་ངེས་དོན་ལ་ཨོ་རྒྱན་རྗེ་འབངས་ཀྱི་སྤྲུལ་པའི་གཏེར་སྟོན་ཆེན་པོ་ཞིག་ཡིན་ངེས་ནའང་རང་སྐལ་གྱི་ཟབ་གཏེར་དངོས་ལ་ཐུགས་གཉེར་མ་གནང་བ་ནི་མཆོག་གཏེར་ཐུགས་སྒྲུབ་བསམ་ལྷུན་གྱི་ལོ་རྒྱུས་ཤེལ་ཕྲེང་ལས། རེས་འགའ་ཐུགས་གཏེར་དགོངས་པའི་ཀློང་ནས་བརྡོལ༔ འགའ་ཞིག་ལྷ་དང་མཁའ་འགྲོས་དངོས་སུ་སྟོན༔ ལ་ལས་བཏོན་ཀྱང་རང་ཉམས་ཁོ་ན་ལེན༔ ཕལ་ཆེར་ལོ་གྲངས་བཀའ་རྒྱས་བཏབ་ནས་སྤེལ༔ ལ་ལས་ཁ་བྱང་ལུང་བསྟན་གསལ་གྱུར་ཀྱང༔དངོས་སུ་མི་འདོན་བཀའ་རྙིང་བསྟན་པ་སྐྱོངས༔ དེ་ལྟར་ཚད་ལྡན་སྐྱེ་བུ་དེ་དག་གིས༔ གང་ལྟར་སྤྱོད་ཀྱང་པདྨ་བདག་ཉིད་ཀྱིཿ བྱིན་རླབས་སྔོན་སྨོན་དབང་གི་བྱེ་བྲག་སྟེ༔ འབྲེལ་ཚད་འཚེངས་ཤིང་དོན་དང་ལྡན་པ་ཡིན༔ ཞེས་གསུངས་པ་ལྟར་བཀའ་རྙིང་གི་བསྟན་པ་བསྐྱང་བ་ཁོ་ན་ཐུགས་ལ་བཅགས་ཤིང་དགོངས་གཏེར་ཟབ་མོ་དག་དང་ཁྱད་མེད་པའི་བསྟན་བཅོས་རྣམས་མཛད་པ་ལས། དངོས་གཏེར་འདོན་པ་དང་སྤེལ་བར་མ་མཛད་དོ། །ཡང་རྗེ་སྦས་པའི་མགོན་པོ་བི་ཛའི་མནལ་ལམ་དུ། རང་རེའི་ཁྱིམ་དུ་རྒྱལ་ཚབ་རིན་པོ་ཆེ་འབྱོན་རྒྱུ་རེད་ཟེར་ནས་མི་མང་པོས་ཁྲི་བཤམས་པ་དང༌། གཞན་དང་མི་འདྲ་བའི་མི་སྨུག་པོ་དར་ཐོད་ཅན་ཤིན་ཏུ་འཇིགས་སུ་རུང་བ་གཅིག་གི་དར་ཁ་དོག་སྣ་ཚོགས་ཁྲུ་གང་ཙམ་ཞིག་འདུག་པ་ཕྱག་མདུད་རྒྱུ་ཡིན། ད་ནི་རེ་ཞིག་ཁྱེད་ཉིད་ཀྱི་ཉར་ཚགས་དགོས་པ་ཡོད་ཟེར་ནས། ཕྱག་ཏུ་སྤྲོད་བྱུང་བའི་ཐུགས་སྣང་དང༌། ཁྱིམ་དེར་གནས་པ་གཞན་དག་གི་རྨི་ལམ་དུའང་དགེ་བའི་ལྟས་མཚན་འགའ་ཞིག་བྱུང་འདུག་ཀྱང་མཐའ་དག་བྲི་བར་མི་ལང་ལ། གཏེར་སྟོན་ཚད་ལྡན་དུ་མཆོག་གླིང་དང་མཁྱེན་བརྩེ་སོགས་སྐྱེས་ཆེན་རྣམས་ཀྱི་ཚད་མར་མི་མཛད་ཀྱང་རླང་དཔལ་སེང་གི་རྣམ་འཕྲུལ་དུ་སྒྲོགས་པ་གེ་མོ་གཏེར་སྟོན་དུ་གྲགས་པས་ཀྱང་རྒྱལ་ཚབ་སྤྲུལ་སྐུ་འདིར་འཁྲུངས་རྒྱུ་ཡིན་ཚུལ་དང༌། འགྲོ་ཁར་མ་ཡུམ་ལ་གཙང་སྦྲ་དགོས་ཚུལ་སོགས་སྨྲས་སྐད་འདུག གང་དུ་སྐུ་བལྟམས་པའི་གནས་ནི་སྡེ་བཞི་དགེ་བ་བཅུའི་དཔལ་གྱིས་མཐོ་བ་ལྷ་ཐོག་གི་ས་ཡི་ཆར་སྤང་ལྗོངས་དང་མེ་ཏོག་སྣ་ཚོགས་བཀྲ་བ་ཡན་ལག་བརྒྱད་ལྡན་གྱི་ཆུ་ཀླུང་གི་སྒྲ་ལྷུང་ལྷུང་སྒྲོགས་པ། བྲག་རི་དང་རྩི་ཤིང་ནགས་ཚལ་རྒྱས་ཤིང་སྤང་ལྗོངས་ཉམས་དགའ་བས་མཛེས་ཞིང་འདོད་རྒུའི་དཔལ་ཡོན་ངང་གིས་འདུ་བ་རྫོགས་ཀྱི་མཚོ་ལུང་ཞེས་པར་མངལ་གྱི་ཟླ་གྲངས་ཐེམ་པ་ན། ལྕགས་ཕོ་རྟའི་ལོ་མཇུག་བདེ་མཆོག་མཁའ་འགྲོ་རྒྱ་མཚོ་དང་དགོངས་འདུས་སྐར་མཛོད་སོགས་ཀྱི་ལོ་མགོར་རྒྱལ་ཟླ་བ་རྩི་བའི་དབང་དུ་བྱས་ན། པྲ་ཛ་པྲ་ཏི་སྟེ། སྐྱེས་བདག་ཅེས་པ་ལྕགས་མོ་ལུག་གི་ལོ། ཧོར་ཟླ་བཅུ་གཉིས་པ་ལྷག་པའི་ཕྱི་མ་སྣ་ཚོགས་ཤིང་རྟ་ཆུ་སྲིན་གྱི་ཁྱིམ་དུ་ཞུགས་ཤིང་ཆུ་ཤེལ་དབང་པོ་རྒྱུ་སྐར་གྱི་ལྷ་མོ་རྒྱལ་གྱི་ཉ་བའི་ཚེས་༡༩ རེས་གཟའ་ལྷའི་བླ་མ་ཤར་བའི་འཕྲོད་ཆེ་ཆུང་སོགས་སྦྱོར་བ་ཕུན་སུམ་ཚོགས་པར་མ་བསྒྲིགས་ལྷུན་གྲུབ་ཀྱི་རྟེན་འབྲེལ་བཟང་པོ་ངང་གི་འགྲིགས་པ་དང་རྟ་བདུན་རྒྱལ་པོ་རྡོ་རྗེ་ཅན་གྱི་ཕྱོགས་ནས་འོད་ཟེར་གྱི་སྣང་བས་ནུབ་ཕྱོགས་བདེ་ཅན་ཞིང་གི་ཕྱོགས་ཀྱི་རི་རྩེར་སྣང་བའི་མོད་ལ་བྱང་ཆུབ་སེམས་དཔའ་མངལ་ལས་གྲོལ་ཞིང༌། དེ་ཡང་ཕྲུ་མས་ཆོས་གོས་ལྟར་དཀྲིས་པ་དང༌། སྤྱན་ཟུང་རྡོ་རྗེའི་ལྟ་སྟངས་ཁྲ་ཧྲིག་གེ་བ། དཔྲལ་བའི་དབྱེས་ཆེ་ཞིང་དབུ་གདུགས་ལྟར་རྒྱས་པ། ཤངས་ཀྱི་གཟེངས་མཐོ་བ་སོགས་མཐོང་ན་མི་མཐུན་མེད་ཅིང༌། སྐུ་སྨད་ཐམས་ཅད་དུ་སྟག་རིས་བཀྲ་བ་དང༌། ཀུན་ནས་བལྟ་བས་ཆོག་མི་ཤེས་པ། གང་གི་མཐོང་བ་ལ་དགའ་བ་དང་བདེ་བ་གྱ་ནོམ་པ་སྦྱིན་པའི་སྐྱེས་བུ་ཁྱུ་མཆོག་ཆེན་པོ་ཞིག་ཉིན་བྱེད་དབང་པོ་དྭངས་པའི་མཁའ་ལ་འཆར་བ་དང་ཕན་ཚུན་འགྲན་པ་ལྟར། ས་ཡི་སྟེང་འདིར་བྱོན་པ་དང༌། དར་ཅིག་ནས་ཀླུ་ཡི་རྒྱལ་པོ་རྣམས་ཀྱིས་ཁ་དོག་སྣ་ཚོགས་པའི་ཆུ་འཛིན་མཁའ་ལ་བཀོད་ཅིང་འབྱུང་བ་ཐམས་ཅད་དབྱར་གྱི་དཔལ་ཡོན་ལ་ཤིན་ཏུ་ངེས་འབྱུང་གི་ངང་ཚུལ་བསིལ་ལྡན་རྒྱལ་མོའི་རེག་པས་དམ་པར་བསྡམས་པ་ཡང་ལྷོད་པོར་གྱུར་ཏེ་སྤྲིན་སྒྲའི་དབྱངས་སྙན་ཡུད་ཙམ་ལ་ལྷང་ངེར་སྒྲོགས་ཤིང༌། འཇའ་སྤྲིན་ཁ་དོག་དང་དབྱིབས་སྣ་ཚོགས་ཀྱིས་མཁའ་དབྱིངས་མཛེས་པར་གྱུར་ཏོ། །དེ་ཡི་ཚེ་སྦས་པའི་རྣལ་འབྱོར་གྱིས་སྐུ་ཚེ་དང་ཤེས་རབ་འཕེལ་བའི་རྟེན་འབྲེལ་གྱི་གནད་ཁྱད་པར་ཅན་དང་བར་ཆད་བསྲུང་བའི་རྫས་སྔགས་སོགས་ཕྱག་བཞེས་གནང༌། མཚན་ཚེ་རིང་འབྲུག་རྒྱལ་ཞེས་པར་གསོལ་བ་སོགས་ཐོག་མའི་རྟེན་འབྲེལ་ལེགས་རྒུའི་ཕྱོགས་སུ་བསྒྲིགས་པར་མཛད་པ་དང༌༑ ཡང་རྗེ་ཉིད་ཀྱིས་རྒྱུན་བསྣམས་སྣག་བུམ་དང་ཕྱག་སྙུག་སྦ་མཁར་བཅས་རྗེ་བླ་མ་ལ་ཕུལ་ཏེ། ཁོ་བོའི་སྤངས་རྟོགས་ཀྱི་ཡོན་ཏན་ཐམས་ཅད་ཁྱེད་ལ་ཡོངས་སུ་རྫོགས་པའི་རྟེན་འབྲེལ་ཡིན་ཞེས་གསུངས་པ་དང༌། དེ་ནས་ཡབ་ཡུམ་རྣམས་ཀྱིས་བཀུར་{བསྐུར}སྟི་རིམ་གྲོ་ཕུན་སུམ་ཚོགས་པའི་ཞབས་འདེགས་བཅས་ནང་དུ་རྩ་རླུང་ཐིག་ལེའི་སྟོབས་འཕེལ་བའི་ཐབས་དང་ཕྱི་རུ་སྐུ་ཡི་དཀྱིལ་འཁོར་ལ་འཕྲོད་བཞེས་གང་ཆེའི་བསྐྱེད་བསྲིངས་ཤིང༌། རྗེ་འདི་ཉིད་གཞོན་ནུའི་སྐབས་ནས། རྒྱལ་ཚབ་བྱམས་པས། སྦྱོར་བའི་སྔོན་དུ་སྙིང་རྗེ་དང༌། །མོས་པ་དང་ནི་བཟོད་པ་རྣམས། །རིགས་ཀྱི་རྟགས་སུ་ཤེས་པར་བྱ། །ཞེས་དང༌། ཆུ་སྐྱར་ལས་ནི་ཆུར་ཤེས་དང༌། །དུ་བ་ལས་ནི་མེར་ཤེས་ལྟར། །བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་གསུངས་པ་ལྟར། རྒྱལ་སྲས་སེམས་དཔའ་ཆེན་པོར་གཟོད་ནས་གྲུབ་པ་ལ་གཞན་ཕན་བརྩེ་ཆེན་སྙིང་རྗེའི་ཁུར་ཆེན་ཅུང་ཟད་ཀྱང་བྲི་བ་དང་དོར་བ་མེད་པ་རང་གི་ཆོས་ཉིད་དུ་གྱུར་པས་སེམས་ཅན་བསད་པའི་ཤ་ཁྲག་ལ་མི་དགྱེས་ཤིང༌༑ དངོས་སུ་བཞེས་པ་ལྟ་ཞོག་དྲི་ཙམ་བྲོ་བ་དང༌། ཤ་ཡི་དྲི་མས་སྦགས་པའི་སྣོད་ཅན་གཙང་དག་མ་བྱུང་བར་གསོལ་ཐུག་ལ་སོགས་བསྐོལ་བ་ན་དེའི་རོ་ལྗགས་ལ་སྨིན་པས་ཀྱང་སྐུ་ཁམས་མི་དྭངས་པར་གྱུར་པ་དང༌། སེམས་ཅན་གསོད་པ་སོགས་གཟིགས་པ་ནས་སྙིང་རྗེའི་ཤུགས་ཀྱི་གདུང་བའི་སྤྱན་ཆབ་ཆར་དྲག་པོ་ལྟར་བསིལ་ཞིང་ཐབས་ཅི་ནུས་ཀྱིས་བཟློག་པ་དང༌། སྐུ་གཞིས་ཀྱི་ཨ་ནེ་སོགས་ལ་ཤ་གཅོད་དུ་འཇུག་པ་སོགས་ཀྱིས་མཚོན། ཉམ་ཐག་གི་འགྲོ་བ་རྣམས་ལ་ཤིན་ཏུ་བརྩེ་ཞིང་སྦྱིན་པ་ལ་དགའ་བ། བླ་མ་གྲྭ་པ་སོགས་ངུར་སྨྲིག་གི་རྒྱལ་མཚན་བགོས་པ་དང༌། སེར་ཆས་གྱོན་པ་གཟིགས་ན་དེ་ལ་དགའ་ཞིང་བརྩེ་བ་དང༌། སྐུ་གསུང་ཐུགས་ཀྱི་རྟེན་དང༌། མཆོད་རྫས་སོགས་ལ་དགྱེས་ཤིང༌། དབང་བསྐུར་ཆོས་འཆད་ཀྱི་སྟངས་ཀ་དང༌། ཌ་དྲིལ་དཀྲོལ་ཞིང༌། སྐབས་འགར་བསམ་གཏན་ལ་གནས་པའི་བཞུགས་སྟངས་ཀྱང་རྒྱུན་རིང་གནང་བ་སོགས་ཐ་མལ་བྱིས་པའི་སྤྱོད་པ་གཏན་ནས་མི་གནང་ཞིང༌། དངུལ་ཆུ་སར་ལྷུང་ཡང་རྡུལ་དང་མ་འདྲེས། པདྨ་འདམ་ན་གནས་ཀྱང་འདམ་གྱིས་མ་གོས་པའི་དཔེ་ལྟར་དམ་པའི་ངང་ཚུལ་ལ་ཉེས་དྲིས་གཞར་ཡང་མི་མཛའ་ཞིང་རྒྱལ་བའི་སྲས་ཀྱི་སྤྱོད་པ་ཁོ་ནས་དུས་འདའ་བ་ཞིག་བཞུགས་པར་གྲགས་སོ། །དེ་སྐད་དུ་ཡང་རྣམ་ཐར་གསོལ་འདེབས་ལས། ཡེ་ཤེས་གཟིགས་པའི་ཆ་ཤས་ལྷོ་ཟླའི་ལྗོངས། །ཡུལ་གྱི་དགེ་བཅུ་གཡང་དུ་འཁྱིལ་བ་དེར། །གྲུབ་པ་མཆོག་གི་རིགས་སུ་ཞུགས་པ་ན། །དགེ་ལེགས་སྣང་བས་ཁྱབ་ལ་གསོལ་བ་འདེབས། །བལྟམས་ཚེ་བཀྲ་ཤིས་མཚན་རྟགས་བཟང་པོས་སྤྲས། །རང་བཞིན་ཏིང་འཛིན་བཟང་པོར་དབང་འབྱོར་ཞིང༌། །ཕལ་པའི་སྤྱོད་ལས་རིང་དུ་འདས་པ་ཡི། །ལྷ་མི་སྤྲོ་བ་བསྐྱེད་ལ་གསོལ་བ་འདེབས། །ཆུང་ངུའི་དུས་ནས་ཡོན་ཏན་ཚད་མེད་མངའ། །ཐེག་ཆེན་རིགས་ཀྱི་ནུས་པ་ཡོངས་སུ་སད། །མཆོག་གཟིགས་རྣམས་ཀྱི་ལུང་གིས་བསྐུལ་བ་ཡི། །སྤྲུལ་པའི་བདེན་དོན་རྙེད་ལ་གསོལ་བ་འདེབས། །ཞེས་ཀྱང་བྱུང་ངོ༌། །འཕགས་པའི་ས་ལ་བཞུགས་ཀྱང་བུང་བའི་རྣམ་པར་རོལ། །འཕོ་འགྱུར་སྤྲོས་པ་བྲལ་ཡང་གཞོན་ནུའི་གཟུགས་སུ་སྣང༌། །རྣམ་པ་ཐམས་ཅད་མཁྱེན་ཀྱང་སྦྱང་བའི་ཚུལ་བསྟན་པ། །རྒྱལ་སྲས་དཔའ་བོ་མཆོག་འདིས་རང་བཞིན་བརྟག་པར་དཀའ། །གང་གི་ཐུགས་ལ་ཤེས་བྱ་ཀུན་ཤོང་ཞིང༌། །སྐུ་མཆོག་མཚན་བཟང་མཐོང་བས་ཡིད་འཕྲོག་པ། །གསུང་གི་གདངས་སྙན་ཀ་ལ་པིངྐའི་དབྱངས། །ཡོན་ཏན་ཐམས་ཅད་འབད་མེད་ལྷུན་གྱིས་རྫོགས༑ ༑རིགས་ཀྱི་མཛད་པ་བཟང་པོ་ལས། །བརྒྱ་ཕྲག་བསྐལ་པར་གོམས་པའི་མཐུས། །ངལ་བས་ནན་གྱིས་མ་བརྩོན་ཀྱང༌། །དམ་པའི་སྤྱོད་པར་ངང་གིས་མཛའ། །ས་ཡི་སྙིང་ནས་གསེར་བཞིན་དུ། །བཟང་པོའི་དཔལ་འོད་འཕྲོ་བ་ཡི། །སྙན་པའི་དྲི་བསུང་རྒྱང་དུ་འཐུལ། །ལྷར་བཅས་ངོ་མཚར་གཏམ་གྱི་གཞི། ཞེས་པ་འང་བར་སྐབས་ཀྱི་ཆེད་དུ་བརྗོད་པའོ། །
༈ དེ་ལྟར་མི་ཡི་ཁྱུ་མཆོག་འགྲོ་བའི་བླ་མ་རྒྱལ་སྲས་གཞོན་ནུ་དེ་ཉིད་སྔ་འགྱུར་བཀའ་གཏེར་གྱི་བསྟན་པའི་གསལ་བྱེད་ཆེན་པོར་སྔོན་གྱི་སྐྱེ་བའི་ཕྲེང་བ་མང་པོའི་གོང་ནས་སྨོན་ལམ་གྱི་མཐུ་གྲུབ་པས། དེང་གི་དུས་གསང་བ་གསུམ་གྱི་མཛད་ཚུལ་ཚུ་རོལ་མཐོང་བའི་བློ་ཅན་སྦྱངས་དང་མ་སྦྱངས་ཐམས་ཅད་ཀྱིས་སྐྱེས་བུ་འདི་ནི་རྒྱལ་དང་རྒྱལ་སྲས་དམ་པའི་རྣམ་འཕྲུལ་ཁྱད་པར་ཅན་ཡིན་ནོ། །རྒྱལ་ཚབ་ཆོས་ཀྱི་རྒྱལ་པོ་བསམ་བཞིན་འབྱོན་པ་ཡིན་ནོ་ལ་སོགས་པའི་གཏམ་གྱི་གྲགས་སྙན་རླུང་གིས་ཁྱེར་བ་ལྟར་དཀར་ཕྱོགས་ཀྱི་ལྷ་དང་མི་ཡིས་ཕྱོགས་ཀུན་ཏུ་བསྒྲགས་པ་ན། སྔོན་གྱི་རིག་འཛིན་གོང་མ་གྲུབ་པའི་ཁྱུ་མཆོག་དེ་ཉིད་ཀྱི་ཞལ་ཆེམས་གནད་ཐེམ་དང༌། ཡེ་ཤེས་གཟིགས་པའི་འཕགས་ཆེན་རྣམས་ཀྱི་ལུང་བསྟན་པ་ལ་སོམ་ཉིའི་སྐབས་ཆེར་མ་མཆིས་ཀྱང༌། ཡིད་ཆེས་བླ་ལྷག་ཏུ་བསྐྱེད་པའི་ཕྱིར་འཇམ་དབྱངས་སྨྲ་བའི་སེང་གེ་མི་ཡི་བརྫུ་ལ་ཞུགས་པ་ཀུན་མཁྱེན་རྡོ་རྗེ་གཟི་བརྗིད་ཀྱི་གསེར་སྙན་རིན་པོ་ཆེར་ཡུལ་ཕྱོགས་ཡབ་ཡུམ་འདི་དང་འདི་ལྟ་བུ་ལ་ངོ་མཚར་བའི་མཚན་ལྟས་དང་ལྡན་པའི་སྐྱེས་མཆོག་ཁྱད་པར་འཕགས་པ་སྐུ་བལྟམས་པ་འདི་རང་བྱུང་རྡོ་རྗེའི་རྣམ་འཕྲུལ་སྒྱུ་མའི་རོལ་རྩེད་ལ་ནོར་འཁྲུལ་ཐེ་ཚོམ་གྱི་སྐབས་མ་མཆིས་སམ། ཐམས་ཅད་གཟིགས་པའི་བདེན་པས་སྐབས་དབྱེ་བར་གསོལ་ཅེས་དད་གསུམ་གུས་པས་གསོལ་བ་བཏབ་པ་ན༑ མཉམ་པར་མ་བཞག་པའི་ཐུགས་མི་མངའ་བ་དང་ལྡན་པ་དེས་པདྨའི་ལྗགས་རིང་གཡོ་བས་བསྙེལ་བ་དང་ཞུམ་པ་མེད་པའི་གསུང་ཚངས་པའི་དབྱངས་དང༌། འབྲུག་སྒྲ་ལྟར་བརྗིད་པས་དོན་འདི་ལ་ནི་ལན་བརྒྱར་བརྟགས་ཀྱང་ནོར་བ་མ་མཆིས་ཤིང་གདན་ས་ཆེན་པོར་ཞབས་སོར་བཀོད་ན་དོན་དང་ལྡན་པར་འགྱུར་རོ། །ཞེས་པའི་བཀའ་ལུང་རྡོ་རྗེ་རིན་པོ་ཆེའི་ཅོད་པཎ་སྤྱི་བོའི་གཙུག་ཏུ་བཅིངས་ནས་འགྱུར་མེད་པདྨ་བསྟན་འཛིན་མཁས་གྲུབ་རྒྱ་མཚོའི་དབང་པོའི་སྡེ་ཞེས་པའི་མཚན་འབུལ། ཞབས་བརྟན་གྱི་བདེན་ཚིག་ཤིས་དབྱངས་བཅས་སྩོལ་བར་མཛད་པ་དང༌། ཟེ་ཆེན་ནས་རབ་འབྱམས་ལྔ་པའི་མཆོག་སྤྲུལ་རིན་པོ་ཆེ་དབུས་བཀའ་བགྲོས་ཏེ། བླ་མཆན། མགྲོན་གཉེར་སོགས་ཆེད་ཕེབས་ཀྱི་རྗེ་བླ་མ་དགུང་གྲངས་ལྔ་བཞེས་པ་དང་མཆོག་སྤྲུལ་ཉིན་བྱེད་གཞོན་ནུའི་གསེར་ཞལ་ཐོག་མར་མཇལ་བའི་སྐབས་དེ་དག་ཀྱང་དགའ་བ་དང་སྐྱོ་བའི་ཉམས་སྣ་ཚོགས་པ་རྒྱུད་ལ་སྐྱེས། དད་མོས་དྲག་པོས་ཇི་ལྟར་འཁོར་ལོས་སྒྱུར་བའི་རྒྱལ་པོར་དབང་བསྐུར་བའི་དུས་བདེན་ཚིག་གྲུབ་པའི་བྲམ་ཟེ་ཆེན་པོ་དག་གིས་ཤིས་པ་བརྗོད་པ་དང༌། བདུད་རྩིའི་ཆུས་ཁྲུས་བྱེད་པ་ལྟར། གཙང་མའི་ཆབ་ཀྱི་སྐུ་ཁྲུས་གསོལ་བས་ཕྱི་ནང་གི་ཉེས་ཚོགས་ཤིན་ཏུ་དག་པར་བྱས་ཤིང་དྲང་སྲོང་ཆེན་པོའི་ཆོས་གོས་དག་ཕུལ། དགའ་སྟོན་བཟང་པོ་སྣ་ཚོགས་པ་དང་ཞལ་ཟས་སྣ་ཚོགས་ཀྱིས་མདུན་བསྟར། བཀྲ་ཤིས་པའི་ཚིགས་སུ་བཅད་པ་དུ་མ་སྒྲོགས་ཤིང་ཧོར་ཟླ་དགུ་པའི་ཚེས་གཟའ་སྐར་སྦྱོར་བྱེད་དགེ་ཞིང་ཤིས་པ་འཛོམས་པ་ན། སྤུ་སྡུག་མཛེས་ཤིང་ཡིད་དུ་འོང་བ་མྱུར་མགྱོགས་ཅང་ཤེས་རིན་པོ་ཆེར་སྒ་སྲབ་སོགས་རྒྱན་གྱི་རྣམ་པར་མཛེས་པའི་སྟེང་དུ། བརྟན་པའི་འཁོར་ལོ་གདོང་ལྔའི་དབང་པོར་བསྒྱིངས་པ་ལྟར་ཤིན་ཏུ་མཛེས་པའི་སྐུ་མཆོག་ལྷན་ནེ་ལྷང་ངེ་ལྷམ་མེ་བ་གཟི་བརྗིད་མཚུངས་པ་མེད་པ་ལ། འཁོར་མི་དང་མི་མ་ཡིན་དཀར་ཕྱོགས་ཀྱི་ཚོགས་རྣམས་བཞོན་པ་སྣ་ཚོགས་ལ་ཞོན་པ། ལག་ན་དར་ཟབ་ཆེན་ཁ་དོག་སྣ་ཚོགས་པའི་བ་དན་འཕྱར་བ་དང་བཅས་དལ་འགྲོས་ཀྱི་གསེར་ལྡན་འབྲི་ཀླུང་དམ་པ་ཆོས་ཕྱུག་གི་གཙང་ཆབ་ཆེན་པོར་ཀོ་གྲུའི་འཁྲུལ་འཁོར་གྱི་བརྒལ་བ་དང༌། གདན་ས་ཆེན་པོ་ནས་ཀྱང་རྟ་ཐབས་ཀྱི་བསུ་བ་སྔ་རྗེས་རིམ་པར་བརྒྱུད་དེ་སྔ་འགྱུར་བཤད་སྒྲུབ་བཀའ་གཏེར་གྱི་ཆུ་ཀླུང་འབུམ་ཕྲག་གཅིག་ཏུ་འཁྱིལ་བ་རིག་པ་དང་གྲོལ་བའི་ཡོན་ཏན་དཔག་ཏུ་མེད་པའི་དགེ་འདུན་གྱི་སྡེ་དང༌། མཁས་དང་གྲུབ་པ་བརྒྱུད་མར་བྱོན་པའི་གནས། དཔལ་ཞེ་ཆེན་མདོ་སྔགས་བསྟན་པ་གཉིས་ལྡན་བཤད་སྒྲུབ་དར་ཞིང་རྒྱས་པའི་གླིང་ཆེན་པོར་ཉེ་བར་ཆིབས་བསྒྱུར་བ་ན་ངུར་སྨྲིག་གི་རྒྱལ་མཚན་བགོས་པའི་དགེ་འདུན་གྱི་ཕྲེང་བ་ཚར་དུ་དངར་ཞིང༌༑ དྲི་ཞིམ་པོ་སྣ་ཚོགས་བསྲེགས་པའི་སྤོས་ཀྱི་གླང་པོ་ཕྱོགས་བཅུར་འཕྲོ་བ་དང༌།ལྷ་ཡི་རོལ་མོ་སྣ་ཚོགས་པ་དང༌། དར་གྱི་ལྡ་ལྡི། ཟ་འོག་གི་རྒྱལ་མཚན། རིན་པོ་ཆེའི་ཏོག་གི་མཛེས་པའི་བཀྲ་ཤིས་པའི་གསེར་གྱི་གདུགས་དཀར་པོ་སོགས་མཆོད་པའི་ཡོ་བྱད་སྣ་ཚོགས་པས་མདུན་ནས་དྲངས་ཏེ་གཙུག་ལག་ཁང་ཆེན་པོར་ཕྱག་ཕེབས་པ་དང༌། བདེ་གཤེགས་མྱ་ངན་མེད་དཔལ་དགེ་བའི་བཤེས་སུ་རོལ་པ་རབ་འབྱམས་ལྔ་པ་དང་ཡབ་སྲས་གཉིས་མཇལ་ཞིང་ལྷ་རྫས་གངས་རིའི་མདངས་ལྡན་བཀྲ་ཤིས་རྟགས་ཀྱི་རི་མོས་སྤྲས་པ་རྣམས་བསོད་ནམས་བརྒྱ་ལས་གྲུབ་པའི་ཕྱག་སོར་ཕན་ཚུན་མཛེས་པར་བརྐྱངས་པས་ཐོགས་ཏེ་སྐུའི་སྐྱེ་བའི་ཕྲེང་བ་དུ་མར་སྨོན་ལམ་དང་ཐུགས་བསྐྱེད་མཐུན་པས་འགྲོགས་པ་སླར་ཡང་དུས་ལ་བབ་པར་མཁྱེན་བཞིན་དུ་དགྱེས་པ་ཆེན་པོས་གསུང་རྡོ་རྗེ་འོད་དཔག་མེད་ལོངས་སྤྱོད་ཀྱི་འཁོར་ལོའི་རྒྱན་དུ་མཛེས་པར་བྱས་པས་བསྟན་འགྲོར་དགེ་བའི་རྟེན་འབྲེལ་གྱི་གཞི་ལེགས་པར་ཐེངས་ཤིང༌། བཞུགས་ཁྲིར་ཞབས་པད་བཀོད་ཟིན་པ་དང་འབྲུག་གི་སྒྲ་ཆེས་ཆེར་སྒྲོགས་པ་དུས་མཉམ་དུ་བྱུང་བ་ནི་ཟབ་རྒྱས་ཆོས་ཀྱི་སྒྲ་ཆེན་པོ་འཇིག་རྟེན་གསུམ་ན་སྙན་པར་སྒྲོགས་པས་སྐལ་བཟང་མདོངས་མཐའི་ཚོགས་དགའ་བའི་དཔལ་བསྐྱེད་པས་སྨིན་གྲོལ་གྱི་ལང་ཚོ་ཅི་དགར་རྒྱས་ཏེ། སྔ་འགྱུར་གྱི་བསྟན་པའི་གསལ་བྱེད་ཆེན་པོར་འབྱུང་བའི་རྟགས་ཡོངས་སུ་གྲུབ་པའོ། །དེར་འདུས་པ་ཐམས་ཅད་ཀྱི་གུས་པའི་ལྷ་ཕྱག་གྱང་འགྱེལ་བ་ལྟ་བུ་སྔོན་དུ་འགྲོ་བས་བཀྲ་ཤིས་པའི་ལྷ་རྫས་ཕུལ་བ་དང༌། སྐྱབས་མཆོག་འཇམ་དཔལ་གཞོན་ནུའི་ཕྱག་སོར་དེ་བཞིན་གཤེགས་ལྔར་བྱིན་གྱིས་བརླབས་པ་སྤྱི་བོར་བཀོད་པ་ལས་བྱུང་བའི་བདུད་རྩིས་སྒོ་གསུམ་སྨིན་པར་བྱས་སོ། །དེ་ནས་དུས་ཚེས་བཟང་བར་སྟོན་པའི་སྣང་བརྙན་གྱི་དྲུང་དུ་དབུ་སྐྲ་མཐོན་མཐིང་ལྟར་གནག་པའི་གཙུག་གི་ཕུད་བུ་བྲེགས་པ་དང༌།མཚན་ཨོ་རྒྱན་མི་འགྱུར་ཀུན་བཟང་བསྟན་པའི་རྒྱལ་མཚན་འཇིགས་བྲལ་ཕྱོགས་ལས་རྣམ་པར་རྒྱལ་བའི་སྡེ་ཞེས་པའི་མཚན་སྙན་གྱི་དྲིལ་ཆེན་བསྒྲགས། དེ་ནས་རྒྱལ་བ་ལྷ་ལས་བབ་པའི་དུས་ཚེས་བཟང་པོར་རྗེ་གོང་མའི་ཆོས་ཀྱི་ཁྲི་ལ་མངའ་གསོལ་བའི་སྟ་གོན་རྣམས་ལེགས་པར་འཚོགས་པ་དང༌། ཆོས་བརྒྱུད་འདིར་གཏོགས་པའི་ཕྱོགས་མཐའི་འདུས་པ་རྒྱ་མཚོ་རྣམས་འཚོགས་པའི་དབུས་རྗེ་འཇམ་དཔལ་གཞོན་ནུ་ཉིད་འཇིགས་མེད་གདོང་ལྔས་བཏེགས་པའི་ཆོས་ཀྱིསབསྲུང་པའི་ཁྲི་ཆེན་པོར་ཞབས་པད་འཁོར་ལོས་མཚན་པ་བཀོད་དེ་སྐུ་མི་གཡོ་བ་རྣམ་པར་སྣང་མཛད་ཆེན་པོ་ཆོས་བདུན་གྱི་ངོ་བོར་བཞུགས་པ་དང༌། གསུང་བརྗོད་པ་རྣམ་པ་ཐམས་ཅད་པའི་ཆོས་ཀྱི་སྒྲ་དབྱངས་སྒྲོགས་ཤིང༌། ཐུགས་མཁྱེན་བརྩེའི་དཀྱིལ་འཁོར་རྒྱས་པས་གདུལ་བྱའི་རྒྱུད་སྨིན་གྲོལ་གྱི་མཐུ་དང་ལྡན་པ། ཡོན་ཏན་ཕྲིན་ལས་འཛད་པ་མེད་པའི་ཡིད་བཞིན་གྱི་ནོར་བུ་དང༌། དཔག་བསམ་གྱི་ལྗོན་ཤིང་ལྟར་བསྟན་འགྲོའི་རེ་སྐོང་ལྷ་མིའི་གཙུག་རྒྱན། ཐུབ་དབང་ཤཱཀྱའི་རྒྱལ་པོ་ལྟར་བཞུགས་པ་ལ་ཆོས་ཀྱི་རྒྱལ་པོར་འོས་པའི་རིན་ཆེན་སྣ་བདུན། བཀྲ་ཤིས་པའི་རྟགས་རྫས་སོགས་དང་ལྷ་ཀླུ་མི་ཡི་དཔལ་འབྱོར་ཕྱུར་བུར་སྤུངས་ཤིང་མཆོད་པའི་ཡོ་བྱད་སྣ་ཚོགས་པས་མདུན་བསྟར་དེ་རིམ་གཉིས་ཀྱི་དྲོད་ཚད་དང་ལྡན་པའི་དགེ་འདུན་འདུས་པའི་སྡེས་བསྐྱེད་རྫོགས་ཟབ་མོས་འཆི་མེད་རྡོ་རྗེར་སྒྲུབ་པའི་བརྟན་བཞུགས་ཀྱི་ཆོ་ག་དང་འབྲེལ། གླིང་བཞི་རི་གླིང་ཉི་ཟླ་བཀོད་པའི་མཎྜལ་སྟོང་གསུམ་གྱི་སྟོང་ཆེན་པོར་ཀུན་བཟང་མཆོད་པའི་སྤྲིན་དུ་སྤྲོས་ཏེ་འབུལ་བ་དང༌། ག་ན་ཙཀྲའི་དགའ་སྟོན་རྒྱལ་ཆེན་པོས་འདུ་བ་ལ་ལོངས་སྤྱོད་ཅིང༌། རྒྱལ་བའི་ཞལ་ནས་གསུངས་པའི་བཀྲ་ཤིས་ཀྱི་ཚིགས་སུ་བཅད་པའི་དབྱངས་དང༌། ལྷའི་མེ་ཏོག་མནྡ་རའི་ཆར་པུས་ནུབ་ཙམ་དུ་བསྙིལ་བས་དགེ་ལེགས་ཀྱི་རོལ་མོ་སྲིད་ཞིའི་ཁོངས་སུ་རྒྱུན་མི་ཆད་པར་སྒྲོགས་སོ་ཅེས་གྲགས་སོ། །ལྷ་ཡི་བླ་མ་གང་གི་ཡབ་ཡུམ་གཉེན་གྱི་ཆར་གཏོགས་འཁོར་དང་བཅས་པར་ཡང་ཞལ་ཟས་སྣ་ཚོགས་ཀྱི་བཟའ་བ་དང༌། ལྷའི་བདུད་རྩིའི་བཏུང་བ་ཕུན་སུམ་ཚོགས་པས་མཆོད་ཅིང༌། བདོག་དགུའི་དངོས་པོ་གྱ་ནོམ་པ་རྣམས་རང་རང་གི་བགོ་སྐལ་དང་འཚམ་པར་རྣམ་ཐོས་བུའི་བང་མཛོད་ཁ་འབྱེད་པ་ལྟ་བུར་བསྙེན་བསྐུར་ཞུས་པས་མགྲོན་དུ་བོས་པ་རྩ་ལག་དང་བཅས་པའི་ཞལ་བཟང་ཟླ་བ་ལྟར་གསལ་ཞིང་སྙན་ཚིག་གི་གླིང་བུ་རབ་དགའི་པི་ཝཾ་ལ་འགྲན་པར་ཆས་སོ། །དེ་སྐད་དུ་ཡང༌། རྣམ་ཐར་གསོལ་འདེབས་ལས། མདོ་སྔགས་བསྟན་པ་གཉིས་ལྡན་ཆོས་གྲྭ་ཆེར། །གོང་མའི་ཆོས་ཀྱི་ཁྲི་ལ་མངའ་གསོལ་ཚེ། །རྫོགས་ལྡན་ཉི་མ་གསར་པའི་དགའ་སྟོན་ནི། །ནུབ་མེད་ངོམ་པར་མཛད་ལ་གསོལ་བ་འདེབས། །ཞེས་བྱུང་ངོ༌། །ཚངས་དང་བརྒྱ་བྱིན་ལ་སོགས་པ། །ཆེ་དགུས་ཐོར་ཅོག་གིས་བཏུད་པ། །གདོང་ལྔའི་དབང་པོ་བསྒྱིངས་པའི་ཁྲིར། །མགོན་པོ་ཀུན་གཟིགས་གསང་གསུམ་བརྗིད། །སྲིད་ཞིའི་དཔལ་འབྱོར་མཆིས་སོ་ཅོག །འདི་ན་གཅིག་ཏུ་སྤུངས་བྱས་ནས། །མཆོད་པས་ཀུན་ཏུ་བཟང་པོ་ཡི། །ཏིང་འཛིན་སྤྲིན་ལ་འགྲན་པར་ཆས༑ ༑འཇིག་རྟེན་ཆེན་པོར་གྲགས་པའི་སྲེད་ལྡན་རྣམས། །རིན་ཆེན་ཁྲི་རྐང་མཐོན་པོར་འཛེགས་གྱུར་ན། །འཕགས་རྣམས་ཆོས་ཀྱི་ཁྲི་ལ་མངའ་གསོལ་བར། །བརྩོན་པ་བརྒྱ་འགྱུར་བསྐྱེད་ནས་མཆོད་འདི་འོས། །ཞེས་ཀྱང་སྨྲས་སོ། །དཔལ་ལྡན་བླ་མའི་རྣམ་པར་ཐར་པ་ལས་སྐུ་བལྟམས་པའི་ཚུལ་ལས་གཙོ་བོར་གླེང་བའི་སརྒ་དང་པོའོ།། །།
༈ གཉིས་པ་རྒྱལ་བའི་བསྟན་པ་ལ་ཞུགས་ནས་ཐོས་བསམ་སྒོམ་པའི་རིམ་པ་ཇི་ལྟར་མཛད་པའི་ཚུལ་ལས་གཏམ་གྱི་སྦྱོར་བ་བསྙད་པར་བྱ་སྟེ། རྗེ་འདི་གདན་སར་མངའ་གསོལ་གྲུབ་ནས་ཁུ་བོ་སྐྱིད་གཡང་ཞེས་པ་མིང་དངོས་པདྨ་དབང་ཆེན་ཟེར་བས་སློབ་དཔོན་མཛད་ནས་གངས་ཅན་གྱི་ཡི་གེའི་ཕྱི་མོ་འཇམ་དབྱངས་ཐུ་མིའི་མཁྱེན་རབ་ཀྱིས་བསྐྲུན་པའི་ཡི་གེའི་སྦྱོར་བ་ཐམས་ཅད་ལ་མཁས་པའི་ཕུལ་དུ་ཕྱིན་པ་སྦྱངས་ཤིང༌། སྨྱུག་འཛིན་པ་དེ་ཉིད་ལས་ཕྱག་བྲིས་ཀྱི་སྨྱུག་འགྲོས་རྣམས་ཀྱང་ལེགས་པར་ཆུབ་པ་དང༌། དེ་ཡང་དམ་པ་རྣམས་ཀྱི་བྱ་བ། རྒྱལ་བ་བུ་རམ་ཤིང་པའི་བསྟན་པ་རིན་པོ་ཆེ་དང༌། རིས་མེད་པའི་འགྲོ་བ་མཐའ་དག་ལ་ཕན་བདེའི་དབུགས་འབྱིན་ཆེན་པོ་སྟེར་བའི་དོན་ཁོ་ན་ལས་གཞན་དུ་མི་སེམས་ཤིང་དེ་ཁོ་ནའི་དོན་ལ་རྟག་ཏུ་བརྩོན་པའི་སྙིང་སྟོབས་ཀྱི་འཇུག་པ་ཟླ་མེད་པས་འཕགས་པ་སྤྱན་རས་གཟིགས་དང༌། རྒྱས་སྲས་ཐུ་བོ་འཇམ་དཔལ་གཞོན་ནུ་ལྟར་སྐྱོ་ངལ་དང་བརྩོན་པ་ལྷོད་པའི་དྲི་མས་ཤིན་ཏུ་རྣམ་པར་དག་ཅིང་བསྟན་འགྲོའི་དོན་རླབས་པོ་ཆེ་སྒྲུབ་པ་ནི་སྐྱེས་བུ་དམ་པ་རྣམས་ཀྱི་ཆོས་ཉིད་ཡིན་ཏེ། དཔེར་ན་ཡིད་བཞིན་གྱི་ནོར་བུ་ལ་དགོས་འདོད་འབྱུང་བ་དང༌། ཙནྡན་དང་དྲི་བསུང༌། མེ་དང་མེ་ཡི་ཚ་བ་ལྟར་ངོ་བོ་དང་མཚན་ཉིད་འབྲལ་མི་ཤེས་པའི་ཚུལ་ཅན་ཏེ། ཁྱད་པར་སྙིགས་མ་རྩོད་པ་རྒྱས་པའི་དུས་འདིར་སྡིག་ཏོ་ཅན་དམ་པར་བརྫུས་ནས་ལོག་པའི་ལམ་སྟོན་པས་ཐམས་ཅད་ཕུང་ཁྲོལ་ཆེན་པོར་འགྱུར་བ་དང༌། ཆོས་བརྒྱད་ཀྱི་སྒེག་མོའི་བསླུ་བྲིད་ལ་གཡེངས་པས་ཚེ་འདིས་ཆེ་ཐབས་ལྷུར་ལེན་ཞིང་ཐོས་བསམ་སྒོམ་སྒྲུབ་བགྱིས་པའི་མཁས་དང་གྲུབ་པའི་གསོབ་ཏུ་ཞུགས་ཀྱང་རང་ཉིད་མ་སྨིན་ཅིང་མ་གྲོལ་བས་མཐར་གྱིས་ནང་གི་དེ་ཉིད་མ་རྟོགས་པར་འགྱུར་བ་དང༌། ལ་ལ་དག་སྡེ་སྣོད་ལ་དགྲར་བལྟས་ཤིང་གཡོ་ཅན་གྱི་ལྟ་བ་ངན་པའི་མཆེ་བ་རྣོན་པོ་གཟེངས་ཏེ་ལས་འབྲས་བཤས་རོལ་དུ་བྱེད་པ་རྣམས་ཀྱིས་ས་སྟེང་ཕལ་ཆེར་གང་ཞིང༌། འགའ་ཞིག་ནི་ཕྱོགས་རེའི་མིག་ཅན་གྱིས་རང་ཕྱོགས་ཀྱི་དམ་ཆོས་ཅུང་ཟད་ཀྱིས་ཆོག་པར་སེམས་ནས་རྒྱལ་བསྟན་རིས་སུ་ཆད་ཅིང་ཆོས་སྤང་གི་ལས་བསགས་པ་དང༌། སྐྱེ་བོ་མང་པོ་དག་སྒོ་གསུམ་མ་བསྒྲིམས་ཞིང་མ་དུལ་བས་ཆོས་ལ་མི་འཇུག་ཅིང་ཁྱི་སྔོན་དུ་རྩྭ་འཇོག་པ་ལྟར་གལ་ཆུང་ཆོས་ལ་བྱེད་པའི་སྐབས་འདིར། རྗེ་བླ་མ་འདི་ནི་ཐོས་པའི་སྒོ་ཀུན་ནས་བསྡུ་ཞིང་བསྟན་པ་རིན་པོ་ཆེ་ཚད་མ་གསུམ་གྱིས་དག་པའི་བཤད་རྒྱུན་ཀ་ཆེན་བཅུ་དང༌། སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་གཞུང་གདམས་མན་ངག་ཐམས་ཅད་བུང་བས་བཅུད་ཚོལ་བ་ལྟར་དཀའ་ཚེགས་དང་སྐྱོ་དུབ་སྤངས་ནས་ཡོངས་འཛིན་བཤེས་གཉེན་ཆེན་པོ་རྣམས་ལས་གསན་པར་མཛད་པས་དམ་པའི་ཆོས་ཀྱི་མཛོད་ཉམས་པ་མེད་པར་བསྲུང་བའི་གོ་ཆ་ཆེན་པོ་བགོས་པ་སྟེ། འཕགས་པ་སྤྱན་རས་གཟིགས་དབང་ཕྱུག་ཅེས་བྱ་བ་ཐེག་པ་ཆེན་པོའི་མདོ་ལས། གང་གིས་སངས་རྒྱས་སྟོང་རྣམས་དང༌། །སངས་རྒྱས་བྱེ་བ་གྲངས་དག་ལ། །བསྐལ་པ་གང་གཱའི་བྱེ་མ་སྙེད། །དེ་སྙེད་བསྐལ་པར་བཀུར་བ་ལས། །འཇིག་རྟེན་མགོན་གྱི་གསུངས་པ་ཡི། །དམ་ཆོས་འཇིག་ཚེ་གང་ཞིག་གིས། །ཉིན་དང་མཚན་དུ་འཛིན་བྱེད་པ། །དེ་ནི་བསོད་ནམས་ཁྱད་པར་འཕགས། །ཆོས་འཇིག་དུས་སུ་ཆོས་འཛིན་པ། །སྔོན་གྱི་སངས་རྒྱས་ཐམས་ཅད་དང༌། །སངས་རྒྱས་ཡེ་ཤེས་རབ་གནས་པ། །ང་ལ་དེ་ནི་མཆོད་པ་བྱེད། །དམ་པའི་ཆོས་ནི་འཇིག་པའི་ཚེ། །སྟོན་པའི་བསྟན་པ་སྲུང་བྱེད་པ། །བསྐལ་པ་བྱེ་བ་སྟོང་རྣམས་སུ། །དེ་ནི་ནམ་ཡང་རྒུད་མི་འགྱུར། །ཞེས་སོགས་རྒྱ་ཆེར་བཀའ་སྩལ་པ་ལྟར་སྟོང་གསུམ་རིན་པོ་ཆེ་སྣ་བདུན་གྱིས་བཀང་བས་ལེགས་པར་གསུངས་པའི་དམ་པའི་ཆོས་ཀྱི་ཚིགས་སུ་བཅད་པ་གཅིག་གི་རིན་ཐང་གཞལ་བར་མི་ནུས་ཤིང་བྱང་ཆུབ་སེམས་དཔའ་ཆེན་པོ་རྣམས་ཀྱི་སྐུ་ལུས་ཏིལ་མར་གྱི་ནང་དུ་བཅུག་སྟེ་མར་མེ་སྦར་བ་དང༌། སྐུ་ལ་ལྕགས་ཀྱི་གཟེར་བུ་སྟོང་བཏབ་སྟེ་ཆོས་བཙལ་བ་སོགས་དམ་པའི་ཆོས་འབྱུང་བར་དཀའ་བ་དང༌། དོན་ཆེ་བའི་ཚུལ་ལ་དགོངས་ནས་དཀའ་ཆེན་དང་དུ་བཞེས་པ་ལྟར། བདག་ཅག་གི་དཔལ་ལྡན་བླ་མ་ཆོས་ཀྱི་གཏེར་མཛོད་ཆེན་པོ་འདིས་ཀྱང་དེ་བཞིན་ཐུགས་ཉམས་སུ་བཞེས་པ་སྟེ། དེ་ཡང་བསྟན་པ་རིམ་ཞུགས་ཀྱི་དབང་དུ་བྱས་ན། ཚུལ་གནས་ཐོས་དང་བསམ་ལྡན་པས། །སྒོམ་པ་ལ་ནི་རབ་ཏུ་སྦྱོར། །ཞེས་པ་ལྟར། ཐོག་མར་ཚུལ་ཁྲིམས་ཕུན་སུམ་ཚོགས་པ་ནི། མངོན་མཐོ་དང་ངེས་ལེགས་ཡོན་ཏན་ཀུན་གྱི་གཞིར་གྱུར་ཅིང༌། ལྷ་མི་ཀུན་གྱི་བསོད་ནམས་ཀྱི་དཔལ་ཞིང༌། དེ་བཞིན་གཤེགས་པའི་བསྟན་པ་རིན་པོ་ཆེའི་རྗེས་སུ་སློབ་པའི་དྲང་སྲོང་ཆེན་པོ་ངུར་སྨྲིག་གི་རྒྱལ་མཚན་ཐོགས་པ་ཞེས་ས་གསུམ་འགྲོ་བ་མཐའ་དག་གི་སྐྱབས་ཀྱི་མཆོག་ཏུ་གྱུར་པས་མུ་སྟེགས་ལྷ་མིན་གྱི་ཆོས་ལུགས་ཉམས་སྨད་པར་བྱས་ཤིང༌། རིག་པ་དང་གྲོལ་བའི་ཡོན་ཏན་གྱི་འབྱོར་པ་དམ་པས་བརྒྱན་པ། རྒྱལ་བ་དགྱེས་པའི་དྲི་བསུང་ཞིམ་པོ་བསྣམས་ན་བདེ་བ། སྐུ་ཡི་དཀྱིལ་འཁོར་མཐོང་བས་ཡིད་འཕྲོག་པ་འཁོར་འདུས་པ་རྒྱ་མཚོའི་དབུས་ན་གཟི་བརྗིད་མཚུངས་པ་མེད་པ་དེ་ལྟ་བུའི་ཡོན་ཏན་བརྗོད་པར་དཀའ་བའི་ཚུལ་ཁྲིམས་ཀྱི་བསླབ་པ་རིན་པོ་ཆེར་ཐུགས་ཉམས་སུ་བཞེས་པའི་ཕྱིར། མདོ་ལས། ཁྱིམ་པ་རྣམས་ནི་མེ་ཡི་འོབས་ན་གནས་པ་ལྟ་བུའོ། །རབ་ཏུ་བྱུང་བ་རྣམས་ནི་བསིལ་ཁང་ན་གནས་པ་ལྟ་བུའོ། །ཞེས་དང༌། འཇམ་དཔལ་ཞིང་གི་ཡོན་ཏན་བཀོད་པའི་མདོ་ལས། ཤཱ་རིའི་བུ་རབ་ཏུ་བྱུང་བ་ལ་མངོན་པར་དགའ་བའི་བྱང་ཆུབ་སེམས་དཔའ་ནི་ཡོན་ཏན་བཅུ་ཡོངས་སུ་འཛིན་ཏེ། བཅུ་གང་ཞེ་ན། འདོད་ཆགས་ལ་ཆགས་པར་མི་འགྱུར་བ་དང༌། དགོན་པའི་གནས་ལ་དགའ་བ་རྙེད་པ་དང༌། སངས་རྒྱས་ཀྱི་སྤྱོད་ཡུལ་ཐོབ་པ་དང༌། ཆུང་མ་དང་བུའི་ཆགས་པ་དང་བྲལ་བ་དང༌། ངན་འགྲོར་འགྲོ་བ་རྣམས་སྤོང་བ་དང༌། བདེ་འགྲོར་འགྲོ་བའི་ཆོས་ལ་བརྟེན་པ་དང༌། སྔོན་གྱི་དགེ་བའི་རྩ་བ་ཡོངས་སུ་མི་ཉམས་པ་དང༌། དགེ་བའི་རྩ་བ་ཕུན་སུམ་ཚོགས་པ་ཐོབ་པ་དང༌། དེ་ལ་ལྷ་རྣམས་རབ་ཏུ་དགའ་བ་དང༌། དེ་ལ་མི་མ་ཡིན་རྣམས་བསྲུང་བར་འགྱུར་བ། རབ་ཏུ་འབྱུང་བ་མངོན་པར་དགའ་བའི་བྱང་ཆུབ་སེམས་དཔའ་ནི་ཡོན་ཏན་བཅུ་པོ་དེ་དག་ཡོངས་སུ་འཛིན་པར་འགྱུར་རོ། །ཞེས་རྒྱལ་བ་སྐྱེ་རྒུའི་ཉི་མ་ཐུབ་དབང་མཆོག་གི་ཡང་དག་པའི་བདེན་པས་ཆེས་ཆེར་བསྔགས་པ་མ་ཟད༑ གང་ན་དམ་ཆོས་འདུལ་བ་ཡོད་པ་དེར་སངས་རྒྱས་ཀྱི་བསྟན་པ་གནས་པར་གསུངས་ཤིང༌༑ ལྷ་དང་བཅས་པའི་འཇིག་རྟེན་གསུམ་ན་མཛེས་པའི་རྒྱན་གཅིག་པུར་གྱུར་ཅིང༌། དེ་བཞིན་གཤེགས་པའི་སྤངས་རྟོགས་ཀྱི་གསང་བ་ཐམས་ཅད་པའི་གཞིའམ་རྟེན་རྨད་དུ་བྱུང་བས་བསྐལ་བཟང་འདིར་བྱོན་གྱི་དེ་བཞིན་གཤེགས་པ་རྣམས་ཀྱང་ཛམ་བུའི་གླིང་འདིར་མངོན་པར་རྫོགས་པ་སངས་རྒྱས་པ་ན་ཁྱིམ་ནས་ཁྱིམ་མེད་པར་རབ་ཏུ་བྱུང་བའི་མཛད་པ་བསྟན་ཅིང་འཁོར་འདུས་པ་རྣམས་ཀྱང་ཕལ་ཆེར་རབ་ཏུ་བྱུང་བ་ངུར་སྨྲིག་གི་རྒྱལ་མཚན་ཐོགས་པ་ཆེན་པོ་ལ་བཀོད་ནས་དེ་རྣམས་ཀྱིས་བསྟན་པ་དམ་པའི་ཆོས་སྐྱོང་ཞིང་འགྲོ་བའི་དཔལ་མགོན་དུ་བཞུགས་པ་སྟེ་སོ་སོར་ཐར་པའི་མདོ་ལས་ཀྱང༌། སངས་རྒྱས་འདུལ་བ་གངས་ཆེན་མཚོ། །གཏིང་མཐའ་མེད་པ་ཐམས་ཅད་ཀྱི། །གནས་པའི་སྙིང་དང་སྙིང་པོ་ནི༑ ༑སོ་སོར་ཐར་པ་འདི་ཡིན་ནོ། །འདི་ནི་དམ་ཆོས་རྒྱལ་པོ་ཡི། །ཆོས་ཀུན་གྱི་ནི་འདྲེན་པ་མཆོག །འདི་ནི་དགེ་སློང་ཚོང་ཚོགས་ཀྱི། །བསླབ་ཟོང་ཚོང་ཁང་ཆེན་པོ་ཡིན། །ཚུལ་ཁྲིམས་འཆལ་བས་ཟིན་རྣམས་ཀྱི། །གདུག་པ་རྣམ་སེལ་སྨན་འདི་ཡིན། །ཞེས་དང༌། འདི་ནི་ཐར་པའི་གྲོང་འཇུག་པའི། །ཐེམ་སྐས་གཞི་དང་འདྲ་བར་གནས། །ང་ནི་མྱ་ངན་འདས་གྱུར་ནས། །འདི་ནི་ཁྱོད་ཀྱི་སྟོན་པའོ་ཞེས། །རང་བྱུང་ཉིད་ཀྱིས་གུས་བཅས་པར། །ནན་ཏན་དགེ་སློང་ཚོགས་མདུན་བསྟོད། །ཅེས་པ་ལྟར་སྟོན་པའི་བསྟན་པ་རིན་པོ་ཆེའི་གཞི་མར་གྱུར་ནའང༌། དེང་སང་ཉོན་མོངས་པའི་སྙིགས་མ་ཆེས་ཆེར་བདོ་བའི་འདོད་ཆགས་ཀྱི་ཆུ་ཀླུང་དྲག་ཏུ་འཕྱུར་བས་བསྟན་པ་ལ་ཞུགས་པ་ཕལ་ཆེར་ངུར་སྨྲིག་གི་རྒྱལ་མཚན་ལ་སྡང་བར་གྱུར་པས་རྒྱབ་ཀྱིས་ཕྱོགས་པ་དང༌། བསྟན་འཛིན་སྐྱེས་བུར་གྲགས་པ་རྣམས་ཀྱང་བདུད་ཀྱི་བར་དུ་གཅོད་པས་ཚུལ་མ་ཡིན་པའི་དུག་ཆུས་མྱོས་ཤིང༌། ལ་ལ་དག་དམར་སེར་རྟགས་ཀྱི་སྤྲས་པའི་འོག་ནས་དུག་མདའ་འཆང་བ་ཤ་སྟག་གི་གང་བར་གྱུར་པའི་སྐབས་འདི་ལྟ་བུ་ན་ཆོས་ཀྱི་རྗེ་གནས་བརྟན་འདུལ་བ་འཛིན་པ་ཀུན་གྱི་གཙུག་རྒྱན་དུ་གྱུར་པ་འདི་ངེས་པའི་དོན་དུ་གསང་བ་སྔགས་ཀྱི་ལམ་ནས་ཡེ་ཤེས་བརྙེས་པའི་དམ་པ་ཉོན་མོངས་པའི་འཆིང་གྲོལ་ལས་འདས་ཀྱང༌། ཇི་སྐད་དུ། ཕྱི་རུ་ཉན་ཐོས་སྤྱོད་ལ་གནང༌། །ནང་དུ་འདུས་པའི་དོན་ལ་དགའ། །ཞེས་པ་ལྟར། རྗེས་སུ་སློབ་པའི་གང་ཟག་རྣམས་ཀྱང་ཡང་དག་པའི་སྤྱོད་པར་གདམས་པ་དང༌། བསྟན་པ་མི་ནུབ་པའི་ཆེད་དུ་དགུང་གྲངས་བཞེས་པར་འདུལ་བ་རྒྱ་མཚོའི་མངའ་བདག་ཉེ་བར་འཁོར་གཉིས་པ་བརྟན་མཁས་ཡོན་ཏན་རྫོགས་པའི་དགེ་བའི་བཤེས་གཉེན་ཆེན་པོ་རྫོགས་ཆེན་མཁན་རིན་པོ་ཆེ་པདྨ་དམ་ཆོས་འོད་ཟེར་ལས་རབ་ཏུ་བྱུང་བ་དགེ་ཚུལ་གྱི་དངོས་པོར་སྒྲུབ། མཚན་འགྱུར་མེད་པདྨ་རྣམ་རྒྱལ་ཞེས་གསོལ་ནས་དགེ་ཚུལ་གྱི་བསླབ་བྱ་རགས་པ་བཅུ་དང༌། བླངས་འདས་སོ་གསུམ་སོགས་དགེ་ཚུལ་གྱི་བསླབ་གཞི་ཆར་གཏོགས་དང་བཅས་པའི་གནས་ཕྲ་མོ་ལས་འདའ་བ་མེད་པ་མཛད་ཅིང༌། ཚིགས་ཕྱི་མ་བསྙེན་པར་རྫོགས་པ་ནི་རྒྱལ་སྲས་གཞན་ཕན་མཐའ་ཡས་ཀྱི་སྤྲུལ་པའི་སྐུ་མཆོག་ཐུབ་དབང་བསྟན་པའི་ཉི་མ་ལས་གསན་བཞེད་ཀྱིས་དུས་རིང་པོར་འགྱང་བ་སྐྱབས་མགོན་མཆོག་གི་སྤྲུལ་པའི་སྐུ་བསྙེན་སྒྲུབ་ཟབ་མོའི་དམ་རྒྱ་ལས་ནམ་ཡང་མི་འདའ་བས་གསན་བཞེས་མ་གྲུབ་ཀྱང་བརྟན་མཁས་ཕན་འདོགས་ཀྱི་ཡོན་ཏན་དུ་མས་ཁྱད་པར་དུ་བྱས་པ། དགེ་མང་མཁན་རིན་པོ་ཆེ་ཡོན་ཏན་རྒྱ་མཚོ། ལས་སློབ་ཟུར་མང་དྲུང་སྤྲུལ་ཀརྨ་ཆོས་ཀྱི་ཉིན་བྱེད་སོགས་དད་པའི་དགེ་འདུན་གྲངས་ཚང་བའི་དབུས་སུ་སྔ་འགྱུར་བསྟན་པའི་ཤིང་རྟ་ཐུབ་དབང་གཉིས་པ་མཁན་ཆེན་ཞི་བ་མཚོའི་སྡོམ་རྒྱུན་ལོ་ཙཱ་བ་ཆེན་པོ་དྷརྨ་ཤྲཱིའི་བཀའ་དྲིན་ལས་བྱུང་བ་ཉིད་ལེགས་པར་བཞེས་པས་གནས་བརྟན་འདུལ་བ་འཛིན་པ་ཀུན་གྱི་གཙུག་རྒྱན་སྔགས་ཀྱི་རྡོ་རྗེ་འཛིན་པ་ཆེན་པོའི་རྟེན་མཆོག་ཏུ་གྱུར་པ་ཡིན་ཏེ།དུས་འཁོར་རྩ་རྒྱུད་ལས། གསུམ་ལས་དགེ་སློང་མཆོག་ཡིན་འབྲིང༌། །དགེ་ཚུལ་ཞེས་བྱ་དེ་ཉིད་ལས། །ཁྱིམ་ན་གནས་པ་ཐ་མའོ། །ཞེས་གསུངས་པ་ལྟར་དེའི་བསླབ་བྱ་ཕྲ་རགས་རྣམས་ཀྱང་ཉམས་པ་མེད་པ་མིག་གི་འབྲས་བུ་ལྟར་བསྲུངས་པས་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་ཤིང་ནང་དུ་ཟག་པ་མེད་པའི་ཏིང་ངེ་འཛིན་གྱི་མཐུས་ཚུལ་ཁྲིམས་ཀྱི་དྲི་བསུང་ཡང་སྐུ་ཡི་ཉེ་འཁོར་ཐམས་ཅད་ལ་ཁྱབ་པས་ཡིད་འཕྲོག་པ་དང༌། སྐུ་ལ་གཉེར་མ་མེད་ཅིང་གཞོན་ཤ་ཆགས་པ་སྣུམ་བག་གཟི་བརྗིད་དང་ལྡན་པས་འཁོར་རྣམས་ཟིལ་གྱིས་གནོན་པ་སོགས་བསླབ་པའི་ཚུལ་ཁྲིམས་ཀྱི་ཡོན་ཏན་ཡོངས་སུ་རྫོགས་པ་ཉིད་དོ། དེ་ནི་ཕྱི་སོ་སོར་ཐར་པའི་དབང་དུ་བྱས་ཤིང༌། ནང་དུ་བྱང་ཆུབ་ཀྱི་སེམས་རིན་པོ་ཆེ་རྟག་པར་ཐུགས་རྒྱུད་དང་གཉིས་སུ་མི་ཕྱེད་པས་སྐྱེ་བ་དུ་མར་སྙིང་རྗེའི་གཞན་དབང་དུ་སོང་བས་སྐུ་ཚེ་འདིར་ཡང་གཞན་ཕན་ལྷག་པའི་སེམས་རིན་པོ་ཆེ་དང་ཆུང་ངུའི་དུས་ནས་ཙནྡན་དང་ཙནྡན་གྱི་དྲི་ལྟར་འབྲལ་མེད་ཡེ་ལྡན་དུ་ཡོད་ཀྱང༌། རྒྱས་འགྱུར་གྱི་རིགས་ལྷག་པར་སད་པའི་ཉེར་ལེན་དུ་འཇམ་དབྱངས་བླ་མ་མཁྱེན་བརྩེའི་དབང་པོ་ལས་དབུ་མ་ལུགས་ཀྱི་སེམས་བསྐྱེད་ཀྱི་བཀའ་སྲོལ་དང༌། འཇམ་མགོན་བློ་གྲོས་མཐའ་ཡས། མཁན་ཆེན་ཀརྨ་བཀྲ་ཤིས་འོད་ཟེར༑ རབ་འབྱམས་ལྔ་པ་སོགས་ལས་སྲོལ་གཉིས་ཀའི་སེམས་བསྐྱེད་སྡོམ་པའི་ཚུལ་ཁྲིམས་གསན་བཞེས་གནང་ནས། དེ་ཕྱིན་ཆད་ནག་པོའི་ཆོས་བཞི་དང་ཕམ་འདྲའི་རྩ་ལྟུང་བཞི་སོགས་སྤོང་ཞིང་དེའི་གཉེན་པོ་དཀར་པོའི་ཆོས་བཞི་སྒྲུབ་པ་དང༌། གཞན་ཡང་ཉེས་བྱས་བཞི་བཅུ་ཞེ་དྲུག་དང༌། ནམ་སྙིང་གི་མདོ་ནས་གསུངས་པའི་བྱང་ཆུབ་སེམས་དཔའ་རྒྱལ་པོ་ལ་འབྱུང་ཉེ་བའི་ལྟུང་བ་ལྔ། བློན་པོ་ལ་འབྱུང་ཉེ་བའི་ལྟུང་བ་ལྔ། དམངས་ཕལ་པ་ལ་འབྱུང་ཉེ་བ་བརྒྱད་སོགས་ཀྱི་བསྲུང་སྡོམ་གྱི་ར་བ་ལས་ནམ་ཡང་མི་འདའ་ཞིང་སྔར་སྨོས་པ་ལྟར་སྐུ་ན་ཕྲ་མོའི་དུས་ནས་ཤ་ཆང་ལ་གཏན་ནས་མི་དགྱེས་པས་ཤ་ཟ་བ་ནི་ཉེས་པ་དུ་མའི་ཕུང་པོ་སེམས་ཅན་ལ་གནོད་པའི་གཞི་རྒྱལ་སྲས་ཀྱི་སྤྱོད་པ་དང་འགལ་བ་དེ་ལས་ཆེ་བ་མེད་དེ། ཁྱད་པར་འཕགས་བསྟོད་ལས། སེམས་ཅན་གསོད་པར་བྱེད་པ་གང༌། །འཇིག་རྟེན་པ་ཡི་ཆོས་སུ་འཚལ། །ཁྱོད་ཀྱི་བསྟན་ལ་དེ་དག་སྨད། །གང་ཞིག་སྲོག་ཆགས་ལ་རྟག་གནོད། །དེ་ལ་ཆོས་ཉིད་ག་ལ་ཡོད། །གཙོ་བོ་ཁྱེད་ཀྱིས་རང་ཉིད་ཀྱི། །སྲོག་གིས་སེམས་ཅན་ལེགས་པར་བསྲུངས། །ཞེས་དང༌། ཞི་བ་ལྷས། གང་དག་བདེ་བས་ཐུབ་རྣམས་དགྱེས་འགྱུར་ཞིང༌། །གང་དག་གནོད་ན་མི་དགྱེས་འབྱུང་འགྱུར་བ། །དེ་དག་དགའ་བས་ཐུབ་པ་ཀུན་དགྱེས་ཤིང༌། །དེ་ལ་གནོད་པས་ཐུབ་ལ་གནོད་པ་བྱས། །ཇི་ལྟར་ལུས་ལ་ཀུན་ནས་མེ་འབར་བ། །འདོད་པ་ཀུན་གྱིས་ཡིད་བདེར་མི་འགྱུར་བ། །དེ་བཞིན་སེམས་ཅན་གནོད་པ་བྱས་ན་ཡང༌། །ཐུགས་རྗེ་ཆེ་རྣམས་དགྱེས་པའི་ཐབས་མེད་དོ། །ཞེས་གསུངས་པ་ཐུགས་ཉམས་སུ་བཞེས་ནས་ཐུབ་རྣམས་དགྱེས་པའི་བརྟུལ་ཞུགས་ཟླ་མེད་པ་འདི་གཅིག་པུས་རྣམ་པར་ཐར་པ་ལའང་སུས་ཀྱང་འགྲན་ཟླ་མེད་པར་གྲུབ་བོ། །གསང་བ་རིག་འཛིན་སྔགས་ཀྱི་སྡོམ་པ་ནི། འཇམ་མགོན་བླ་མ་རྣམ་གསུམ་གཙོ་བོར་གྱུར་པ་ལས་དབང་ཁྲིད་གདམས་པ་རྒྱ་མཚོ་གསན་པ་འོག་ཏུ་ཅུང་ཟད་འབྱུང་བ་ལྟར་ལ། པདྨ་འོད་གསལ་མདོ་སྔགས་གླིང་པ་ལས་རྡོར་གླིང་བཀའ་བརྒྱད་གསང་རྫོགས་དང༌། སོ་ལུགས་ཡང་དག་སོགས་དང༌།འཇམ་མགོན་པདྨ་གར་དབང་ལས་བཀའ་བརྒྱད་བདེ་འདུས། བཀའ་མ་སྒྱུ་འཕྲུལ་ཞི་ཁྲོ་སོགས་ཐོག་མའི་སྨིན་བྱེད་དུ་གྱུར་པས་སྦྱང་གཞི་སྦྱོང་བྱེད་ངོ་འཕྲོད་ཅིང་སྐུ་བཞིའི་ས་བོན་ཐེབས་པ་དང༌། ཐ་མལ་སྣང་ཞེན་ལས་སྡོམ་ཞིང༌། དགོངས་སྤྱོད་ཐམས་ཅད་དག་པ་ཡེ་ཤེས་ཀྱི་འཁོར་ལོ་ལས་མ་གཡོས་པར་བཞུགས་པ་དང༌། རྡོ་རྗེ་ཐེག་པ་སྤྱི་ལ་གྲགས་པའི་རྩ་ལྟུང་བཅུ་བཞི། ཡན་ལག་སྦོམ་པོའི་རྣམ་གྲངས་བརྒྱད་སོགས་དང་ཁྱད་པར་ནང་རྒྱུད་ཡོ་ག་གསུམ་གྱི་སྤྱི་དང་ཁྱད་པར་ལྷག་པས་བསྡུས་པའི་དམ་ཚིག་རྣམས་ལས་འདའ་བ་མེད་ཅིང༌༑ ཅུང་ཟད་བྱུང་ནའང་དེ་མ་ཐག་ཏུ་བཤགས་སྡོམ་དང་ཐུན་མོང་དང་ཐུན་མིན་གྱི་ཆོ་ག་རྣམས་ཀྱིས་བྱང་ཞིང་དག་པར་མཛད་ནས་ཉེས་པ་དང་ཞག་ཏུ་འགྲོགས་པར་མི་མཛད་དོ། །སྔར་དགུང་གྲངས་སུམ་ཅུ་སྐོར་ཡན་ཆོད་ལ་རྒྱུན་གྱི་ཐུགས་དམ་ཁྲིགས་༼ཆགས་ཞུ་མཆན།༽ཀྱང༌།སྔ་བྱ་གྲགས་ཙམ་ལ་ཡར་བཞེངས་ནས། སྙིང་ཐིག་རྣམ་གཉིས་ཀྱི་བླ་བརྒྱུད་གསོལ་འདེབས།ངག་བྱིན་རླབས། སྨེ་བརྩེགས། རྣམ་འཇོམས། བླ་མ་གསང་འདུས། ཚེ་སྒྲུབ་གསང་འདུས།ཐུགས་རྗེ་ཆེན་པོ་བདེ་གཤེགས་ཀུན་འདུས། བཀའ་བརྒྱད། ཕུར་པ། ཁྲོས་ནགསེང་གདོང་དམར་མོ། ཆུ་གཏོར་བཅས་གསུངས་ནས་གསོལ་ཇ་བཞེས། བསང་བདུད་རྩི་སྤྲིན་ཕུང་གསུང་བ་སོགས་མཛད། དུས་ཕྱིས་ནི་སྤྲོས་མེད་ཀྱི་རྣལ་འབྱོར་གཙོར་བཏོན་ལས་ཁྲིགས་ཆགས་ཀྱི་རིམ་པ་ཆེར་མེད། དབྱར་སྒར་ལྟ་བུས་མཚོན་གྲོང་ཆོག་མང་རིགས་ལ་ཨ་མཆོད་ནུས་པ་ཁ་ཡིན་གསུངས་ནས་གསུངས་ཆོག་ཞིབ་རྒྱས་མཛད། བསྔོ་རྟེན་བྱུང་རིགས་ལ་བསྔོ་སྨོན་ཟབ་རྒྱས་རེ་གནང༌། དབྱར་སྟོན་སྒར་པར་བྱོན་གདོང༌། འབྲེལ་ཐོགས་ཀྱི་ཆེད། ཐོག་མཐའ་བར་གསུམ་དུ་ཞི་ཁྲོའི་གནས་བརྒྱ་རེ་བླ་བྲང་ནས་ཡོན་སྦྱར་ནས་གསུང་སྲོལ་ཡོད།ཕྱུགས་ཟོག་རྣམས་ལ་སྐྱེ་བདུན་མྱོང་གྲོལ་གནང་ཞིང་གཟུངས་སྔགས་ཁྱད་འཕགས་དང༌། སངས་རྒྱས་བྱང་སེམས་ཀྱི་མཚན་མང་པོ་རྣ་ལམ་དུ་བསྒྲགས་ཤིང་བསྔོ་སྨོན་ཡང་ཡང་མཛད་ཅིང་བསྔོ་རྟེན་བྱུང་རིགས་རྣམས་ཀྱི་མིང་ཡིག་ཕྱོགས་བསྡོམས་བཀོད་ནས་ཟླ་རེའི་ནང་བྱང་ཆོག་ལན་ཁ་ཤས་དང༌། ཉེར་དགུའི་བསྐང་གསོ། ཡར་ངོའི་ཚེས་བཅུ་ལ་བླ་སྒྲུབ་རེ་དང་མར་ངོའི་ཚེས་བཅུར་ཡི་དམ་མཁའ་འགྲོ་གང་རིགས་དང༌། ཉ་སྟོང་ཚེས་བརྒྱད་རྣམས་ལ་མཆོད་འབུལ་སྐབས་དང་བསྟུན་ནས་དགོངས་མོ་ཡང་དམ་ཅན་སྤྱི་གཏོར་དང་དུར་ཁྲོད་ལྷ་མོ་གཙོ་བོར་གྱུར་པའི་ཆོས་སྐྱོང་གི་གཏོར་འབུལ་དང་ལུས་སྦྱིན་དམར་གསུར་མ་ཎི་བསྔོ་སྨོན་བཅས་གནང༌༑ དེ་ལྟར་དད་སྦྱིན་རྣམས་ནས་འབྱོར་པའི་ནོར་རྫས་རིགས་རྟེན་རྩར་ཕངས་མེད་དུ་བཏང་ཞིང་དད་རྫས་ཆུད་མི་གསོན་པར་དགེ་ཚོགས་སུ་ཐིངས་ངེས་ལས་དཀོར་རྫས་ལས་གཟི་བྱིན་སྒྲུབ་པ། ཁེ་དྲགས་དོན་གཉེར་གྱིས་དགོན་སྡེའི་ཞབས་ཞུ་ཡིན་རློམ་སོགས་ཆོས་བརྒྱད་ཀྱི་བྱ་བ་ལ་ཐུགས་སྐྱོ་སྐྱོ་མཛད། སྤྱིར་འདིར་སྣང་གི་བྱ་གཞག་ལ་ཐུགས་གཏན་དུ་ལོག་ནས། གར་སོང་ཆ་མེད་དུ་རྒྱལ་ཁམས་ཉུལ་ནས་བྱོན་དགོངས་པར། རིགས་བདག་འཇམ་མགོན་རྣམ་གཉིས་ལ་དེ་ཚུལ་ཞུས་པས་དེ་ལྟ་ཐུགས་བཞེད་ལེགས་ཀྱང་བསྟན་དགོན་དར་རྒྱས་ཆེད༑ གོང་མ་རྣམས་ཀྱི་ཐུགས་བསྐྱེད་བསམ་ཡས་ཀྱིས་བསྐྲུན་པའི་ཞབས་འདེགས་མ་ཉམས་གོང་འཕེལ་དུ་སྒྲུབ་ན་རྒྱལ་བསྟན་ལུང་རྟོགས་གཉིས་ཀྱིས་འཛིན་མཁན་འདུས་པའི་སྡེ་ཡིན་པས་དེ་ཉིད་བསྡུ་བའི་གཞི་གྱུར་པ་དགོན་སྡེ་རྣམས་ཡིན་ཕྱིར་དེ་དག་ཉམས་གསོས་རེ་མཛད་གྲུབ་ན། ཡོན་གནས་མཆོག་དམ་པར་གྱུར་ནས་ཚོགས་ཆེན་བསགས་པ་རྒྱལ་བའི་བཀའ་དང༌། གོང་མའི་ཕྱག་ལེན་ལྟར་ཡིན་པས། རྙེད་པ་རྣམས་ཀྱང་སུམ་ཆར་བགོས་པའི་ཆ་གཅིག་ཙམ་ལས་གཞན་རྟེན་རྩར་སྨིན་ངེས་མཛད་ཐོག་སུམ་ཆ་ལོངས་སྤྱོད་ན་དེ་ལྷག་མེད༑ ལོ་རེར་ཞག་བརྒྱ་རེ་བསྟན་འགྲོར་སྨན་པའི་སྐུ་མཚམས་དང༌། གཉེར་ཕྱག་སོགས་འཁོར་རྣམས་ལ་དཀོར་ཟས་རྔམས་སྤྱོད་དང་སྲོག་བཅད་སོགས་ཀྱི་ཉེས་དམིགས་བཤད་ན་དད་རྫས་ཆུད་མི་ཟ་བ་ཡིན་ཞེས་བཀའ་ཕེབས་པ་ལྟར་ན་བཟའ་གསོལ་ཆས་རྟེན་ཕྲན་བུ་རེ་ལས་དེ་མིན་རྟེན་རྩར་གཏོང་བ་དང་བླ་བྲང་གི་སྒོ་བཤས་ཀྱི་སྡིག་རྒྱུན་བཅད་པ་སོགས་ལས་འབྲས་ཤིན་ཏུ་ཞིབ་པར་ཕྱག་བཞེས་སུ་བསྟར་བར་མཛད་པའོ། །ཁམས་མང་རིན་ཆེན་སྣ་བཞིའི་ལྷུན་པོ་ལ། །ཀ་ཤིའི་རས་ཀྱིས་བྱི་དོར་བྱས་པ་བཞིན། །བསླབ་པའི་ཚུལ་ཁྲིམས་ཡོན་ཏན་འབྱུང་གནས་ལ། །གཅིག་ཏུ་བརྩོན་པས་ཆེས་ཆེར་གསལ་བར་གྱུར། །གང་ཐུགས་དམ་པའི་དེད་དཔོན་གྱིས་བཟུང་ནས། །གཞན་ཕན་བརྩེ་བའི་ཁུར་ཆེན་ཐོད་དུ་དཀྲིས། །རང་ཉིད་དལ་གྱིས་འགྲོ་བ་རིང་སྤངས་ནས། །འགྲོ་བ་སྲིན་མོའི་གླིང་དུ་ཞུགས་རྣམས་སྒྲོལ། །དེང་སང་ཕལ་ཆེར་སྐྱོན་ངན་འདམ་གྱིས་གོས། །ད་དུང་འཛེམ་མེད་ངོ་སོ་མཐོན་པོར་བྱེད། །ཁྲེལ་དང་ངོ་ཚ་མེད་པའི་བ་གླང་སེམས། །ཀུན་ཏུ་རྨོངས་པའི་ཚོགས་རྣམས་ཀྱེ་མ་ཧུད། །དེ་ལྟར་སྙིགས་མའི་སྤྱོད་ཚུལ་ངན་པའི་ཁྲོད། །མགོན་ཁྱོད་རྡུལ་གྱིས་མ་གོས་པདྨ་དང༌། །རྒྱལ་མཚན་ཏོག་ལྟར་མངོན་པར་མཐོ་བ་ཡིས། །ཉི་མའི་གཉེན་གྱི་བསྟན་པ་གསལ་བར་བྱས། །ལྷག་པའི་ཏིང་འཛིན་ཤེས་རབ་ནོར་བཟང་པོས། །ཁྱོད་སྐུ་གོ་སྐབས་མེད་པར་གཏམས་པ་དང༌༑ ༑ཡོན་ཏན་རྒྱ་མཚོའི་རང་བཞིན་ཁྱོད་ཉིད་ཅེས། །བློ་ལྡན་རྣམས་ཀྱིས་བསྔགས་པའི་མེ་ཏོག་འཐོར། །སྡོམ་གསུམ་ཏི་སེའི་ལྷུན་པོར་གནས་བཅས་པའི། །སྟོབས་ལྡན་མི་ཡི་སེངྒེ་ཁྱོད་ཉིད་ལ། །དུས་མཐའི་མཆེ་ཅན་རྣམས་ཀྱི་འགྲན་མི་བཟོད། །ཐོས་བསམ་སྒོམ་པའི་རྩལ་རྫོགས་གཞན་སུ་ཞིག །དེས་ན་མཆོག་གི་རྣམ་ཐར་ཕྲ་མོས་ཀྱང༌། །བདག་ཡིད་དད་པའི་འདབ་སྟོང་དབང་མེད་བྱེ། །བྱིན་རླབས་སྙིང་གི་བདུད་རྩིར་སིམ་པ་དང༌། །བྱང་ཆུབ་བར་དུ་སྐྱབས་ཀྱི་མཆོག་ཏུ་བསྙེན། །ཞེས་པའང་བར་སྐབས་ཀྱི་ཚིགས་སུ་བཅད་པའོ། །
ད་ནི་དགེ་བའི་བཤེས་གཉེན་བསྟེན་ནས་མང་དུ་ཐོས་པ་ལུང་གི་རྒྱ་མཚོ་ཆེན་པོའི་ཕ་རོལ་ཏུ་སོན་ཅིང༌། བསམ་བྱུང་གི་ཤེས་རབ་ཀྱིས་ཐོས་དོན་ལ་སྒྲོ་འདོགས་ཇི་ལྟར་བཅད་པའི་ཚུལ་ལས་བརྩམས་ཏེ་གཏམ་གྱི་གླིང་བུ་ཅུང་ཟད་འཁྲོལ་བར་བྱ་སྟེ།
དེ་ཡང་སྔ་རབས་འདས་པ་དང༌། ད་ལྟར་དང༌། མ་འོངས་པའི་རྒྱལ་བ་ཆོས་ཀྱི་ཉི་མ་ཐུབ་མཆོག་ཇི་སྙེད་བྱོན་པ་རྣམས་ཀྱང་སྲིད་པའི་གྲོང་ཁྱེར་གྱི་རྒྱུན་གཅོད་ཅིང༌། མྱ་ངན་ལས་འདས་པ་ཆེན་པོའི་ཁང་བཟང་ཉམས་དགའ་བར་འཇིག་རྟེན་ལྷ་དང་བཅས་པས་བཏུད་པའི་ཆོས་ཀྱི་ཁྲི་སྲུང་བ་ལ་འཇིགས་པ་མེད་པའི་དཔལ་གྱི་དམ་པ་ཐོབ་པར་བྱ་བའི་ཕྱིར་དུ་དུས་རིང་མོ་ཉིད་ནས་དགེ་བའི་བཤེས་གཉེན་བསྟེན་ཅིང་གདམས་ངག་བདུད་རྩིའི་སྨན་མཆོག་གིས་སྲིད་པའི་རིམས་བརྒྱ་དུས་གཅིག་ཏུ་སེལ་བར་བྱེད་པ་དག་ཡང་ཡང་ཐོས་པ་དང༌། བསམ་བྱུང་གིས་རང་དང་སྤྱིའི་མཚན་ཉིད་ལ་གཞན་དུ་མི་སེམས་པར་དེའི་དོན་བཅུད་མྱོང་བས་གཏན་ལ་དབབ་པ་ཉིད་དོན་ཡིན་ལུགས་གཤིས་ཐོག་ཏུ་ཕེབས་པས་དེ་ཁོ་ན་ཉིད་མངོན་སུམ་དུ་རྟོགས་པའི་མཐུས་མཐར་གྱིས་བྱང་ཆུབ་ཀྱི་ཤིང་དྲུང་དུ་གཤེགས་ནས་བདུད་བཏུལ་བ་དང༌། མངོན་པར་རྫོགས་པར་སངས་རྒྱས་པ་དང༌། ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་ཡོངས་སུ་བསྐོར་བས། སེམས་ཅན་དཔག་ཏུ་མེད་པ་འཁོར་བ་ལས་གྲོལ་བའི་ཕྲིན་ལས་འགོག་པ་མེད་པ་རང་འཆར་བ་སྟེ༑ དེ་ལྟར་ཡོན་ཏན་གྱི་འབྱོར་པ་འཕགས་ཆེན་གྱིས་ཀྱང་བརྗོད་པར་དཀའ་བ་རྣམས་བཤེས་གཉེན་བསྟེན་པ་ལས་འབྱུང་བ་ཡིན་ཏེ། འཕགས་པ་ཀླུས། དགེ་བའི་བཤེས་ལ་ལེགས་བརྟེན་ཚངས་པར་སྤྱོད། །ཡོངས་སུ་རྫོགས་པར་ཐུབ་པས་གསུངས་དེའི་ཕྱིར། །སྐྱེས་བུ་དམ་པ་བརྟེན་བགྱི་རྒྱལ་བ་ལ། །བརྟེན་ནས་རབ་ཏུ་མང་པོས་ཞི་བ་ཐོབ། །ཅེས་པ་ལྟར་འདི་ཕྱིའི་ལེགས་ཚོགས་ཐམས་ཅད་ཀྱི་གཞི་རྟེན། ཐར་པའི་ལམ་མཁན། མ་རིག་སེལ་བའི་སྒྲོན་མེ། རྒྱ་མཚོར་བགྲོད་པའི་དེད་དཔོན། ལམ་འཕྲང་འཇིགས་སར་སྐྱེལ་མ་ལྟ་བུ་ཡིན་པ་དང༌། མཚན་ཉིད་ལྡན་པའི་དགེ་བའི་བཤེས་གཉེན་གྱི་ཞབས་ལ་གུས་པས་བསྙེན་པ་ལས་གང་ལ་གནས་པའི་ཡོན་ཏན་རྣམས་ཀྱང་ངང་གིས་འགོ་བ་ཆོས་ཉིད་དེ། ཀུན་མཁྱེན་ཆེན་པོས། ཇི་ལྟར་ཙནྡན་ཤིང་ལ་འཁྲི་ཤིང་དང༌། །མི་གཙང་འདམ་དུ་བརྟེན་པའི་ཀུ་ཤ་ལྟར༑ ༑དམ་པ་བསྟེན་པས་རང་ཉིད་དམ་པར་འགྱུར། །ངན་པ་བསྟེན་པས་རང་ཉིད་ངན་པར་འགྱུར། །དེ་ཕྱིར་སྐྱེ་བོ་དམ་པ་བསྟེན་པ་དང༌། །སྡིག་པའི་བཤེས་གཉེན་སྤངས་ལ་ནན་ཏན་བྱ། །ཞེས་སོགས་བཀའ་དང་བསྟན་བཅོས་ཐམས་ཅད་ནས་ཡང་ཡང་འདོམས་པ་ལྟར་དཔལ་ལྡན་བླ་མ་ཆོས་ཀྱི་གཏེར་མཛོད་ཆེན་པོ་འདིས་ཀྱང་སྐྱོ་ངལ་མེད་པར་བརྩེ་ཆེན་ཐུགས་རྗེའི་གཏེར་ཆེན་དཔལ་མགོན་བླ་མ་དམ་པ་རྣམས་ཀྱི་ཞབས་པད་གཙུག་ཏུ་མཆོད་ནས་མཉེས་པ་གསུམ་གྱིས་ལེགས་པར་བསྙེན་པ་ལས་ཐོས་པ་རྒྱ་མཚོའི་ཕ་རོལ་ཏུ་སོན་པར་མཛད་ཅིང༌། དེ་ཡང་ཐོག་མར་ཨ་གྲོ་སྒྲ་རམས་པའི་དངོས་སློབ་ཨ་ཁུ་སྐྱིད་གཡང་ལས་གཙུག་ལག་རྒྱ་མཚོར་འཇུག་པའི་སྒོ། བྷོ་ཊའི་མཁས་པའི་གཞུང་ཐམས་ཅད་ཀྱི་ཕྱི་མོ་སུམ་ཅུ་པ་དང་རྟགས་ཀྱི་འཇུག་པའི་འགྲེལ་བ་འཇམ་མགོན་སི་ཏུ་ཀུན་མཁྱེན་གྱིས་མཛད་པའི་སྟེང་ནས་གོ་དོན་དཔྱིས་ཕྱིན་པ་དང༌། དཔལ་ལྡན་དཎྜིའི་ཚིག་རྒྱན་གྱི་བསྟན་བཅོས་སྙན་ངག་མེ་ལོང་གི་ལེའུ་གསུམ་ཁམས་པའི་འགྲེལ་ཆེན་དང་སྦྱར་བའི་གོ་དོན་རྩོམ་རྒྱུགས་བཅས་པ་དང༌༑ སྒྲ་རིགས་ལས་ཀ་ལ་པའི་མཚམས་སྦྱོར་ལྔ་པའི་བཤད་ཁྲིད་ཙམ་ལས་གཞན་གསན་རྒྱུ་མ་བྱུང་ཡང༌། དེ་དང་རྗེས་འབྲེལ་སྡེབ་སྦྱོར་རིན་འབྱུང་རྩིས་དཀར་ནག་གི་གཞུང་རྣམས་བཅས་ལེགས་པར་སྦྱངས་ཤིང་ཐུགས་ལ་མཁྱེན་པར་མཛད་དོ། །ནང་དོན་རིག་པའི་སྐོར་ལ་གསན་སྦྱངས་གནང་ཚུལ་རགས་པ་ཙམ་འོག་ནས་འབྱུང་བ་ལྟར་ལ། མདོར་ན་ཤེས་བྱ་རིག་པའི་གནས་མཐའ་དག་གང་ལའང་སྐྱེས་སྦྱངས་ཀྱི་རྣམ་དཔྱོད་ཟླ་མེད་པས་ཡང་དག་པར་ཐུགས་སུ་ཆུབ་པར་མཛད་པ་དང༌། ཞི་བ་ལྷས། རྒྱལ་སྲས་རྣམས་ཀྱིས་མི་བསླབ་པ། །དེ་ནི་གང་ཡང་ཡོད་མ་ཡིན། །ཞེས་དང་མདོ་སྡེ་རྒྱན་ལས། རིག་པའི་གནས་ལྔ་དག་ལ་མཁས་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། །དེ་ལྟ་བས་ན་གཞན་དག་ཚར་གཅོད་རྗེས་གཟུང་དང༌། །བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱ། །ཞེས་གསུངས་པ་ལྟར་ཕྱི་ནང་གི་གཙུག་ལག་རྣམས་ལ་ལེགས་པར་སྦྱངས་པ་ཉིད་དོ། །དེ་ལས་ནང་དོན་ཐུན་མོང་མ་ཡིན་པ་མྱུར་ལམ་ཟབ་མོ་བཀའ་གཏེར་གསར་རྙིང་གི་སྨིན་གྲོལ་གདམས་པའི་བདུད་རྩི་སྩོལ་བའི་རིགས་ཐམས་ཅད་ཀྱི་བདག་པོ། རྒྱལ་བ་ཀུན་གྱི་ཡེ་ཤེས་གཅིག་ཏུ་བསྡུས་པའི་རང་གཟུགས་དུས་གསུམ་ན་འབྱོན་པར་དཀའ་བ་འཇམ་མགོན་བླ་མ་རྣམ་པ་གསུམ་གྱི་ཐུགས་ཀྱི་སྲས་མཆོག་ཏུ་གྱུར་པ་རྗེ་བླ་མ་འདི་ཉིད་ཡིན་ཏེ༑ དེ་ཡང་དགུང་གྲངས་དྲུག་ཏུ་སོན་པ་མེ་མོ་ཕག་གི་ལོའི་མགོ་ཟླ་བའི་ཚེས་དགུ་ལ་བྱང་ཆུབ་སེམས་དཔའ་ཆོས་འཕགས་རྟག་ཏུ་ངུས་ཚོལ་བ་ལྟར་ཐུགས་ཤིན་ཏུ་རིངས་པའི་སྟབས་ཀྱིས་བྱོན་ཏེ་དཀར་པོའི་ཕྱོགས་ཀྱི་འཕེལ་ཆ་ཡོངས་སུ་རྫོགས་ཤིང་སངས་རྒྱས་པ་རྣམས་ཀྱི་དུས་ཆེན་མཆོག་ཏུ་བྱིན་རླབས་པའི་ཚེ་བཅོ་ལྔ་བཟང་པོར་མཁས་དང་གྲུབ་པ་མང་པོས་བྱིན་གྱིས་བརླབས་པའི་གནས་རྫོང་སར་བཀྲ་ཤིས་ལྷ་རྩེ་ཞེས་དུས་འདི་ཙམ་ན་ཤྲཱི་ནཱ་ལེནྡྲ་གཉིས་པར་བསྔགས་པའི་ཆོས་གྲྭ་ཆེན་པོ་ག་ལ་བར་ཆག་ཕེབས་ནས་བཞུགས་སྟན་ཆགས་ཤིང༌༑ ཟླ་བ་དེའི་དམར་ཕྱོགས་ཀྱི་དགའ་བ་དང་པོར་ཁམས་གསུམ་ཆོས་ཀྱི་རྒྱལ་པོ་པདྨ་གར་དབང་བློ་གྲོས་མཐའ་ཡས་ཀྱི་གསེར་ཞལ་འཇལ་ཞིང་ཕྱག་རྟེན་མཎྜལ་རྣམས་ཕུལ་བ་དང་ཆབས་ཅིག་མདོ་རྒྱུད་བཀའ་གཏེར་སྨིན་གྲོལ་གྱི་ཆོས་ཀྱིས་ཐུགས་རྒྱུད་ཡོངས་སུ་གང་བའི་བཀའ་དྲིན་སྩོལ་གྲུབ་གུས་པའི་ཕྱག་དང་བཅས་ཏེ་གསོལ་བ་འདེབས་པ་ན། འཇམ་མགོན་རྣམ་སྣང་ལོ་ཙཱ་བ་ཆེན་པོ་དེ་ཉིད་ཀྱིས་སྐུ་ཡི་ཕྲེང་བར་སྨོན་ལམ་འབྲེལ་བའི་ལས་ཅན་གྱི་རིག་པ་འཛིན་པ་ཆེན་པོ་ཡིན་པར་མཁྱེན་བཞིན་དུ་དེ་བཞིན་རྗེས་འཛིན་ཆོག་པའི་གསུང་མཆིད་ཨུ་དུམ་ཝཱ་ར་ཐོད་དུ་བཅིངས་ཤིང༌། དེ་བཞིན་དུ་མངའ་བདག་ཚངས་པ་ལྷ་ཡི་མེ་ཏོག་བསམ་བཞིན་སྐྱེ་བ་བཞེས་པ་འཇམ་དབྱངས་མཁྱེན་བརྩེའི་དབང་པོའི་མདུན་དུ་ཕེབས་པའི་ཚེ་ན་འཇམས་དབྱངས་བླ་མ་དེ་ཉིད་ཁྱུ་མཆོག་གི་སྟབས་ཀྱིས་གཟིམས་སྒོའི་ནང་ལོགས་སུ་དྲི་ཞིམ་པོའི་སྤོས་རིང་ཕྱག་ཏུ་བསྣམས་ནས་བསུ་བའི་ཚུལ་དང་བཅས་བྱོན་པའི་ཚེ། གུས་པའི་ལྷ་ཕྱག་གིས་བཏུད་པ་ན། བརྩེ་ཆེན་ཐུགས་རྗེའི་དབང་ཕྱུག་དེ་ཉིད་ཀྱིས་ཀྱང་ཕྱག་ལེན་དང༌། མཇལ་དར་རྩེ་སྤྲོད་སོགས་སྔར་ནས་འདྲིས་པ་ལྟ་བུའི་གཟུགས་བཟོས་ཐུན་མིན་གྱིས་བསྐྱངས་པ་དང༌། ཕྱག་རྟེན་མཎྜལ་སོགས་རྒྱ་ཆེར་ཕུལ་ཞིང༌། ཐུན་མོང་ཐུན་མིན་གྱི་གསུངས་གླེང་ཞིབ་རྒྱས་གནང་བའི་ཉིན་དེ་ཉིད་ནས་ཁྲོ་བོ་ཐམས་ཅད་ཀྱི་སྤྱི་དཔལ་ཆེན་པོ་བར་ཆད་སེལ་བའི་ལྷག་པའི་ལྷ་མཆོག་དཔལ་ཆེན་རྡོ་རྗེ་གཞོན་ནུ་ཀུན་མཁྱེན་རོང་ཟོམ་པ་ཆེན་པོའི་བཀའ་སྲོལ་ལས་བྱུང་བའི་སྨིན་དབང་ཟབ་མོའི་ཆོས་ཀྱི་སྒོ་འཕར་དབྱེ་བ་ནས་བརྩམས་འཇམ་མགོན་རྡོ་རྗེ་འཆང་རྣམ་གཉིས་ལས་སྨིན་གྲོལ་གྱི་རྒྱུན་བར་མ་ཆད་དུ་གསན་པའི་ཚུལ་རགས་བསྡུས་འོག་ནས་འབྱུང་བ་ལྟར་ལ། སྤྱིར་འཇམ་དབྱངས་བླ་མ་རྣམ་གཉིས་ཀྱི་མཚན་དང་པོ་ཐོས་པ་ཙམ་ནས་ཚེ་རབས་ནས་འབྲེལ་བའི་བླ་མར་སོང་གཤིས་རྗེ་འདི་སྐུ་ན་ཕྲ་ཡང་བཟོད་མེད་ཀྱི་མོས་གུས་ཆེན་པོ་རྒྱུན་ཆགས་སུ་ཡོད་པ་དང༌། སྐུ་ཡི་དཀྱིལ་འཁོར་ཐོག་མར་མཇལ་བ་ཉིད་ནས་ཐ་མལ་གྱི་སྣང་ཤེས་རང་འགག་ཏུ་འགྲོ་བ་ལྟ་བུས་མོས་གུས་ཀྱི་རྐང་ཚུགས་པས་ཐོག་མའི་རྟེན་འབྲེལ་ལེགས་རྒུའི་ཕྱོགས་སུ་ངང་གིས་འགྲིགས་པར་གྱུར་ཏོ། །དེ་ཡང་གངས་ཅན་མཁས་གྲུབ་ཡོངས་ཀྱི་འཁོར་ལོས་སྒྱུར་བ་ཆེན་པོ་པདྨ་འོད་གསལ་མདོ་སྔགས་གླིང་པའི་ཞལ་སྔ་ནས་རྣམ་སྣང་ལོ་ཙཱ་བ་ཆེན་པོའི་ཡེ་ཤེས་སྒྱུ་འཕྲུལ་དྲྭ་བའི་རོལ་གར་ཆོས་རྒྱལ་གཏེར་བདག་གླིང་པས་ངོམས་ཤོད་བྱིང་མདའ་ཨོ་དཀར་བྲག་ནས་སྤྱན་དྲངས་པའི་རིགས་ཀུན་ཁྱབ་བདག་དཔལ་རྡོ་རྗེ་སེམས་དཔའ་ཐུགས་ཀྱི་སྒྲུབ་པའི་སྨིན་བྱེད་དབང༌། གྲོལ་བྱེད་ཁྲིད། རྒྱབ་རྟེན་ལུང་བཅས་ཚངས་སྤྲུགས་སུ་སྔོན་རྗེས་ལན་གཉིས་དང་གཏེར་སྟོན་གྲུབ་ཐོབ་ཡོངས་ཀྱི་སྤྱི་མེས་མཆོག་གཉིས་སུ་གྲགས་པའི་ཡ་གྱལ་གུ་རུ་ཆོས་ཀྱི་དབང་ཕྱུག་གི་གཏེར་བྱོན་བླ་སྒྲུབ་གསང་བ་འདུས་པའི་དངོས་སྟ་འབྲེལ་བའི་དབང་བཞི་ཡོངས་རྫོགས་དང༌། གཏོར་དབང་གནད་ཀྱི་ཤོག་གཅིག་མ་བཅས་ཚོགས་འཁོར་དང་རྗེས་འབྲེལ་དུ་སྩལ། གཏེར་ཆེན་དེ་ཉིད་ཀྱི་གཏེར་བྱོན། དཔལ་ཡང་དག་ཧེ་རུ་ཀའི་ཆོས་སྐོར་དང༌། ཕུར་པ་ཡང་གསང་སྤུ་གྲིའི་ཆོས་སྐོར་གྱི་སྨིན་གྲོལ་རྒྱབ་རྟེན་བཅས་དང༌། གཏེར་ཆེན་དེ་ཉིད་ཀྱི་གཏེར་བྱོན་གསང་འདུས་ཐེམ་མེད་ཀྱི་ཆོས་སྐོར་ལས་བྱོན་པའི་གསང་འདུས་ཡུམ་བཀའ། དྷཱ་ཀི་གཙུག་གི་རྒྱན་གཅིག་ཡེ་ཤེས་མཚོ་རྒྱལ་གྱི་སྒྲུབ་པའི་དཀྱིལ་འཁོར་གྱི་དབང་བཞི་ཡོངས་རྫོགས་དང༌། ཕྱི་ནང་གསང་བའི་སྒྲུབ་ཐབས་ཀྱི་ཡིག་ཆ་གཏེར་གཞུང་ཚད་མའི་ལུང་བཅས་ཚེས་ཉེར་ལྔ་ཉིན་ཚོགས་འཁོར་དང་འབྲེལ་བར་གསན་པའོ། །གཏེར་འབྱིན་གྲུབ་ཐོབ་ཡོངས་ཀྱི་སྤྱི་མེས་ཉང་རལ་ཉི་མ་འོད་ཟེར་གྱི་ཟབ་གཏེར་ལས་བྱོན་པ་མཁའ་འགྲོའི་སྒྲུབ་སྐོར་ཟབ་རྒྱས་གཉིས་སུ་ཡོད་པ་ལས་ཟབ་མོའི་ཆོས་སྡེ་བསམ་ཡས་མཆིམས་ཕུ་ནས་སྤྱན་དྲངས་པའི་ཁྲོས་མ་ནག་མོའི་སྨིན་གྲོལ་དང༌། གཞུང་པོད་ལུང་རྗེ་བླ་མ་རིན་པོ་ཆེའི་ཉེ་གནས་བྱང་སེམས་མ་ཏི་བྷ་དྲ་ལས་གསན། གཏེར་ཆེན་གླིང་པ་བརྒྱད་དུ་གྲགས་པའི་ཡ་རྒྱལ་རྡོ་རྗེ་གླིང་པས་ངོམ་ཤོད་གནམ་ལྕགས་བྲག་གི་རྟ་མགྲིན་ཕུག་པ་ནས་སྤྱན་དྲངས་པའི་འདུས་པ་སྐོར་བཞིའི་ནང་གསེས། ཡི་དམ་བཀའ་བརྒྱད་འདུས་པ་གསང་བ་ཡོངས་རྫོགས་ཆེན་པོའི་ཆོས་སྐོར་གྱི་སྨིན་གྲོལ་རྒྱབ་རྟེན་བཅས་རྗེ་བླ་མར་དག་སྣང་ཉེ་བརྒྱུད་དུ་བཞུགས་པ་ཉིད་ངོ་མཚར་རྨད་དུ་བྱུང་བའི་རྣམ་ཐར་དུ་མ་དང་བཅས་ཏེ་མཆོག་གི་རིག་འཛིན་འདུས་པ་རྣམས་དང་ལྷན་ཅིག་ཏུ་ཐོག་མར་སྩལ་སྐབས་དང༌། ཉང་གཏེར་བཀའ་བརྒྱད་བདེ་འདུས་ཀྱི་ལས་བྱང་རྒྱུན་ཁྱེར་སྨིན་གླིང་རཏྣ་བི་ཛ་ཡས་བསྒྲིགས་པ་དང༌། ནང་ལུས་དཀྱིལ་དང༌། ཕྱི་ཧཱུྃ་སྒྲུབ་ལ་བརྟེན་པའི་རྒྱུན་ཁྱེར་རྗེ་ཉིད་ཀྱི་མཛད་པ་བཅས་ཀྱི་སྟེང་ནས། སྔོན་འགྲོ་ནས་དངོས་གཞི་བསྐྱེད་བཟླས་རྫོགས་རིམ་བཅས་ཀྱི་ཁྲིད་གསུང་བཤད་ཀྱི་བརྒྱན་པ་དང༌། གཞན་ཡང་གཏེར་གཞུང་ཐོག་ནས། ཁྱད་པར་གྱི་རྫོགས་རིམ་རྣམ་ལྔའི་ཁྲིད་རྒྱས་དང༌། ཆོས་དབང་གཏེར་བྱོན་བཀའ་བརྒྱད་གསང་བ་ཡོངས་རྫོགས་ཀྱི་ལས་བྱང་བསྡུས་པ་སྐོང་ཟློག་དང་འབྲེལ་བ་སྤོང་སྟོན་དབང་ཕྱུག་གྲུབ་པས་མཛད་པ་ལ། རྗེ་ཉིད་ཀྱི་ཅུང་ཟད་ཁྲིགས་བསྡེབས་མཛད་པའི་ཐོག་ནས་བསྐྱེད་རྫོགས་ཁྲིད་བསྡུས་ལུང་དང་བཅས། གཞན་ཡང་གཏེར་གཞུང་གི་ཐོག་ནས་རིམ་ལྔ་གདན་གཅིག་མའི་ཁྲིད་ལུང༌། རིག་འཛིན་རྒོད་ལྡེམ་གྱི་གཏེར་བྱོན་བཀའ་བརྒྱད་དྲག་པོ་རང་བྱུང་རང་ཤར་གྱི་ལས་བྱང་གཏེར་གཞུང་གི་སྔགས་སྒྲུབ་ནར་མའི་ཐོག་ནས་བསྐྱེད་རྫོགས་ཀྱི་ཁྲིད་ལུང་དང༌། གཞན་ཡང་ཁྲིད་གཞུང་ཡེ་ཤེས་ཟང་ཐལ་དང༌། གནམ་ཞལ་དོན་ཁྲིད། རིམ་ལྔའི་ཁྲིད། དགོངས་པ་སྙིང་ཐིག་གི་ཁྲིད་བཅས་གཏེར་གཞུང་ཡིག་ཆ་ལྟར་དང༌། གཏེར་ཆེན་ཀློང་གསལ་སྙིང་པོའི་བཀའ་བརྒྱད་ཡང་འདུས་ཀྱི་ཕྲིན་ལས་འབྲིང་པོ་ལ། ཁྱབ་བདལ་ལྷུན་གྲུབ་ཀྱི་མཛད་པའི་ཁྲིད་ཡིག་གསང་ཆེན་ཡེ་ཤེས་མྱུར་ལམ་རྗེ་མཁྱེན་བརྩེའི་ཞུ་བཅོས་ཅན་གུང་བསྒྲིགས་ཀྱི་སྟེང་ནས། སྔོན་འགྲོ། དངོས་གཞི་བསྐྱེད་བཟླས་རྫོགས་པའི་རིམ་པ་རྗེས་འབྲེལ་བཅས་ཀྱི་ཁྲིད་ལུང་ཚང་བ་དང༌། ཉང་གཏེར་ཕྲིན་སྒྲུབ་རིན་ཆེན་སྒྲོན་མེ། ཀུན་མཁྱེན་ངག་གི་དབང་པོའི་ཡིག་ཆའི་ཐོག་ནས་གཏོར་མ་ལ་བརྟེན་པའི་དབང་བཞི་དང༌། དེའི་རྫོགས་རིམ་རྒན་མོ་མཛུབ་བཙུགས་ཀྱི་གདམས་པ། རྒད་པོ་འཁར་བཙུགས་ཀྱི་གདམས་པ། བྲན་ཀ་ནམ་མཁའ་ལ་གནང་བའི་གསང་སྔགས་གསེབ་ལམ་བཅས་ཀྱི་ཁྲིད། ཉང་གཏེར་སྤྱི་བཤད་རིན་ཆེན་སྤུངས་པ། ནང་བཤད་གསང་སྔགས་ལམ་རིམ་ཆེན་མོ། མན་ངག་ཁྲིད་ཀྱི་རིམ་པ། གདམས་ངག་ངོ་སྤྲོད་ཀྱི་རིམ་པ་རྣམས་ཀྱི་ཁྲིད་ལུང༌། བཀའ་མའི་སྐོར་ལ། སོ་ལུགས་ཡང་དག་གི་དབང་དང༌། རོག་ཕུར། རོང་ཕུར་གྱི་དབང༌། གྲུབ་ཐོབ་ཀརྨ་གླིང་པའི་གཏེར་བྱོན་ཟབ་ཆོས་ཞི་ཁྲོ་དགོངས་པ་རང་གྲོལ་གྱི་དབང་འབྲིང་པོ་འགྲོ་དྲུག་རང་གྲོལ་ལྟར་གྱི་བུམ་དབང་རྗེས་འབྲེལ་དང་བཅས་པ། མཆོག་དབང་གསུམ་སྨིན་གླིང་རྡོར་སེམས་ལྟར་དང༌། མཐའ་རྟེན་གཏོར་དབང༌། རྫས་རྟགས་སྦྱིན་པ་བཅས་སྨིན་གླིང་གཏེར་ཆེན་ཡབ་སྲས་ཀྱི་ཕྱག་བཞེས་རྣམ་པར་དག་པ་ལྟར་མཛད་ནས་ཁྲིད་ལུང་ལ། ལོ་ཆེན་ཆོག་ཁྲིགས་སྡིག་སྒྲིབ་རྣམ་སྦྱོང་དང༌། རྗེ་ཉིད་ཀྱིས་མཛད་པའི་རྒྱུན་ཁྱེར་ཟུང་འཇུག་ལམ་སློང་བཅས་ལ། གཏེར་གཞུང་སྔོན་འགྲོའི་འདོན་ཆ་སྦྲེལ་ཐོག་སྔོན་དངོས་རྗེས་སོགས་ཀྱི་ཁྲིད་ཚང་རགས་བསྡུས་ལུང་བཅས། གཏེར་གཞུང་བར་དོ་དྲུག་གི་རྩ་ཚིག་ནས་བར་དོ་དྲུག་ཁྲིད་ཞིབ་རྒྱས་དང༌། རྗེས་འགྲེལ་ན་རག་སྐོང་བཤགས་ཀྱི་ལུང༌། ལྷ་ལྕམ་པདྨ་གསལ་གྱི་སྐྱེ་བ་པདྨ་གླིང་པའི་ཆོས་སྐལ། ཚེ་སྒྲུབ་ནོར་བུ་ལམ་ཁྱེར་གྱི་སྨིན་བྱེད་གཏེར་གཞུང་ཐོག་ནས་སྩལ། བྱང་གཏེར་རིག་འཛིན་གདུང་སྒྲུབ་ཀྱི་དབང༌། ཆོས་རྗེ་གླིང་པའི་ཡང་དག་བདེ་ཆེན་སྙིང་པོའི་དབང་ཁྲིད་ལུང༌། ཆོས་གླིང་ཕུར་པ་ཡང་གསང་ཐུགས་ཀྱི་ཐིག་ལེའི་དབང་ལུང་ཆ་ཚང༌། ཆོས་གླིང་གཏེར་བྱོན་བདེ་གཤེགས་རྩ་གསུམ་འཆི་མེད་དྲིལ་སྒྲུབ་ཀྱི་སྨིན་གྲོལ་རྒྱབ་རྟེན་བཅས་ཚང་སྤྲུགས་དང༌། རྗེ་བཙུན་ས་སྐྱ་པའི་བཀའ་སྲོལ་སྤྱན་རས་གཟིགས་ཕྱག་བཞི་པའི་རྗེས་གནང༌། དེའི་རྒྱུན་ཁྱེར་དཀོན་མཆོག་ལྷུན་གྲུབ་ཀྱི་ཡིག་ཆའི་ཁྲིད་ལུང༌། བརྒྱུད་འདེབས་རྗེ་ཉིད་ཀྱིས་མཛད་པའི་ལུང༌། མན་ངག་རྫོགས་པ་ཆེན་པོའི་ལམ་གྱི་ཤིང་རྟ་གཅིག་པུར་གྱུར་པ་རིག་འཛིན་འཇིགས་མེད་གླིང་པའི་བཀའ་འབུམ་པོད་དགུ་བཞུགས་པའི། དགོངས་གཏེར་ཀློང་ཆེན་སྙིང་ཏིང་གི་རིགས་འདུས་རྩ་དབང་རྒྱས་པ་དང་མཐར་ཀློང་སྙིང་ཡོངས་རྫོགས་ཀྱི་བྱིན་རླབས་གདམས་གཏད་ཐུན་མིན་ཀྱང་མཛད་མཐར་དོན་བརྒྱུད་ཆོས་ཀྱི་བདག་པོ་ལས་ཐོབ་པ་ཡིན། ཚིག་བརྒྱུད་འཇུ་དབོན་འཇིགས་མེད་རྡོ་རྗེས་ཁོ་བོ་ལས་ལན་གཉིས་ཐོབ་པ་ཡིན་པས་དེར་ཞུས་བརྒྱུད་པ་ངེད་རང་ལ་འདེད་ན་ཆོག་གསུངས། ཕུར་པ་རྒྱུད་ལུགས་ཀྱི་དབང་ལུང༌། ཡོན་ཏན་རིན་པོ་ཆེའི་མཛོད་ཀྱི་རྩ་བ། དེའི་རྒྱས་འགྲེལ་ཤིང་རྟ་རྣམ་གཉིས་རྩ་འགྲེལ་སྦྲགས་མའི་སྟེང་ནས་བཤད་ལུང་རྒྱས་པ་དང༌། འཕྲོས་བཀའ་འབུམ་བོད་ཆེན་བཞི་བཅས་ཀྱི་ལྗགས་ལུང་གསན། སྤྲུལ་པའི་གཏེར་འབྱིན་མཆོག་གྱུར་གླིང་པ་དེ་ཉིད་ལ་བཀའ་བབས་བདུན་ལྡན་གྱི་མཛོད་མངའ་བའི་ནང་གསེས། ཨ་ཏི་ཟབ་དོན་སྙིང་ཐིག་གི་སྨིན་གྲོལ་རྒྱབ་རྟེན་བཅས་དང༌། གཏེར་ཆེན་དེ་ཉིད་ཀྱིས་རུ་དམ་གངས་ཁྲོད་ནས་སྤྱན་དྲངས་བའི་ནང་སྐོར་དཔལ་འཁོར་ལོ་བདེ་མཆོག་སངས་རྒྱས་མཉམ་སྦྱོར་གྱི་དབང་དང་ཁྲིད་ལུང་བཅས་དང༌། པདྨ་ཤེལ་ཕུག་ནས་སྤྱན་དྲངས་པའི་གསང་སྒྲུབ་ཡང་གསང་ཁྲོ་བོའི་སྨིན་གྲོལ་རྒྱབ་རྟེན་བཅས། གཏེར་ཆེན་དེ་ཉིད་ཀྱིས་ཡེ་རྒྱལ་ནམ་མཁའ་མཛོད་ནས་སྤྱན་དྲངས་པའི་སྡེ་གསུམ་གྱི་དགོངས་ཉམས་གཅིག་ཏུ་དྲིལ་བ་རིགས་གསུམ་སྙིང་ཐིག་ཏུ་གྲགས་པའི་སྨིན་གྲོལ་རྒྱབ་རྟེན་བཅས་དང༌། གཏེར་ཆེན་དེ་ཉིད་ཀྱི་གཏེར་བྱོན་ཐུགས་སྒྲུབ་བར་ཆད་ཀུན་སེལ་ལས་བླ་མ་བཀའ་བརྒྱད་ཀྱི་དབང་ཁྲིད་ལུང་བཅས། བླ་མ་བསྟན་གཉིས་སྐོར་གསུམ་གྱི་ཆོས་བཀའ་རྡོ་རྗེ་འཆང་མཁྱེན་བརྩེའི་དབང་པོ་ཉིད་ཀྱི་ཡང་གཏེར་དུ་བཀའ་བབས་པའི༑ སྨིན་གྲོལ་རྒྱབ་རྟེན་དང༌། རྗེ་བླ་མ་ཉིད་ཀྱི་དག་སྣང་ཆོས་སྡེ་ལས་བྱོན་པའི་གྲུབ་ཐོབ་ཐུགས་ཏིག་གི་དབང་དང་ཁྲིད་ལུང་བཅས། དཔལ་ཆེན་ཡང་དག་ཟབ་ཏིག་དང༌། རྡོ་རྗེ་ཕུར་པའི་གནད་ཏིག་བཅས་ཀྱི་སྨིན་གྲོལ་རྒྱབ་རྟེན་བཅས་དང༌། གོང་སྨོས་ལྟར་དུས་གསུམ་རྒྱལ་བ་ཀུན་གྱི་བགྲོད་པ་གཅིག་པའི་ལམ་མཆོག་ཐེག་ཆེན་བྱང་ཆུབ་མཆོག་ཏུ་སེམས་བསྐྱེད་པ་དབུ་མ་ལུགས་སུ་གྲགས་པའི་སྡོམ་པ་འབོགས་ཆོག་གཏེར་ཆེན་གསུང་ལ་ཀུན་མཁྱེན་ཆེན་པོའི་གསུང་རབ་ཀྱིས་ཟུར་བརྒྱན་པ་ཉིད་ལན་གཉིས་བར་དུ་གསན་པ་དང༌། ལོ་ཙཱ་བ་བཻ་རོའི་རྣམ་འཕྲུལ་འཕྲེང་གཏེར་གསུང་བྱང་སེམས་སྨོན་ལམ་ཕན་བདེའི་ལྗོན་པ་དང༌། གསང་སྔགས་སྨོན་ལམ་འདོད་འཇོའི་དགའ་སྟོན། དེའི་འགྲེལ་པ་རིག་འཛིན་འཇིགས་གླིང་གསུང་བཅས་ཀྱི་སྟེང་ནས་བཤད་ལུང་རྒྱས་པ། འཇམ་དཔལ་བསྟོད་སྒྲུབ་ཀྱི་རིགས་གཏད་ལན་གཉིས་དང༌། རྗེ་བླ་མའི་གསུང༌། བརྒྱུད་འདེབས། བསྟོད་སྒྲུབ། བསྟོད་འགྲེལ། མཚན་བརྗོད་བཀླགས་ཐབས། འཇམ་དཔལ་མཚན་བརྒྱ་རྩ་བརྒྱད་ཀྱི་བསྟོད་པ། ས་པཎ་གསུང་བསྟོད་པ་དཔལ་ལྡན་བློ་གྲོས་སོགས། བཟང་སྤྱོད་ཀྱི་བཤད་པ། རྒྱལ་སྲས་ཐོགས་མེད་གསུང་བློ་སྦྱོང་དོན་བདུན་མ། དེའི་འགྲེལ་པ་རྗེ་བླ་མ་ཉིད་ཀྱིས་མཛད་པ་བཅས་ཀྱི་ཁྲིད་ལུང༌། དེའི་བརྒྱུད་འདེབས་སྨོན་ལམ་དང་འགྲེལ་བ་རྗེ་ཉིད་ཀྱི་གསུང༌། རྗེ་བློ་བཟང་གྲགས་པས་མཛད་པའི་བྱང་ཆུབ་ལམ་རིམ་དེའི་ངག་འདོན་མཁྱེན་བརྩེ་རིན་པོ་ཆེ་ཉིད་ཀྱི་གསུང༌༑ ཞྭ་དམར་མཁའ་སྤྱོད་དབང་པོས་མཛད་པའི་བློ་སྦྱོང་སྙིང་པོའི་དོན་བསྡུས་ནཱ་རོ་མཁའ་སྤྱོད་ཅེས་རྗེ་བཙུན་ས་སྐྱ་པ་ཡབ་སྲས་ལ་བཀའ་བབས་པའི་གདམས་སྐོར་གྱི་སྨིན་གྲོལ་རྒྱབ་རྟེན་བཅས་པ་དང༌། ཀརྨ་པ་དབང་ཕྱུག་རྡོ་རྗེས་ཁྲིད་ཡིག་རྒྱས་འབྲིང་བསྡུས་གསུམ་མཛད་པའི་ཕྱི་མ་ཆོགས་སྐུ་མཛུབ་ཚུགས་དང༌། སྔོན་འགྲོ་ཟུར་གསལ་གྱི་ཐོག་ནས་ཁྲིད་ལུང༌། མི་བསྐྱོད་རྡོ་རྗེས་མཛད་པའི་ཀརྨ་པ་ལ་བརྟེན་པའི་ཐུན་བཞིའི་བླ་མའི་རྣལ་འབྱོར། ཆགས་མེད་གསུང་ཐུན་བཞིའི་རྣལ་འབྱོར་གྱི་ཁྲིད། བན་སྒར་བ་འཇམ་དཔལ་བཟང་པོའི་གསུང་གསོལ་འདེབས་རྡོ་རྗེའི་འཆང་ཐུང་མ། དེའི་ཁྲིད་ཨ་རཱ་གས་མཛད་པ་བཅས་སྦྲེལ་བའི་ཁྲིད་ལུང༌། རྗེ་བླ་མ་ཉིད་ཀྱི་གསུང་ཐོར་བུའི་གྲས། བླ་མའི་རྣལ་འབྱོར་ཡེ་ཤེས་མཆོག་སྩོལ༑ རྣམ་ཐར་གསོལ་འདེབས་སོགས་དང་ཞབས་བརྟན་མཆོད་ཆོག་གསུང་མགུར་སོགས་ཀྱི་སྐོར་ཐོར་བུ་མང་ཙམ་གསན་ཀྱང་རྒྱས་པར་བྲི་བར་མ་ནུས་སོ། །
༧ རྒྱལ་བས་ལུང་བསྟན་འཇམ་མགོན་བློ་གྲོས་མཐའ་ཡས་ཀྱི་ཞལ་སྔ་ནས། རྗེ་ཉིད་ཀྱིས་བཀའ་བསྡུ་མཛད་པའི་ཐུན་མོང་ཤེས་བྱ་མཛོད། རྒྱ་ཆེན་བཀའ་ཡི་མཛོད། ཟབ་མོ་གཏེར་གྱི་མཛོད། ཡང་ཟབ་གདམས་ངག་རིན་པོ་ཆེའི་མཛོད། ཐུན་མིན་གསང་བའི་མཛོད་རྣམས་བཞུགས་པའི་ནང་ཚན། གཏེར་སྟོན་སངས་རྒྱས་བླ་མ་ནས་མཆོག་གྱུར་བདེ་ཆེན་གླིང་པའི་བར་གཏེར་སྟོན་ཉིས་བརྒྱར་ཉེ་བའི་སྨིན་གྲོལ་གདམས་པ་ཁུངས་ཐུབ་རྣམས་ཕྱོགས་གཅིག་ཏུ་བསྡུས་པ་རིན་ཆེན་གཏེར་གྱི་མཛོད། རབ་ཚེས་མེ་བྱི་ལོ་ཡན་ཆད་ཀྱི་གླེགས་བམ་ཀ་ནས་ཨ་བར་སུམ་ཅུ་དང༌། བཀའ་རྒྱ་མ་པོད་བཞི་བཅས་ཀྱི་དབང་ལུང་ཁྲིད་གསུམ་ཡོངས་རྫོགས་རྫོང་སར་བཀྲ་ཤིས་ལྷ་རྩེར་འཇམ་མགོན་མཁྱེན་བརྩེའི་ཞབས་དང་ཕལ་ཆེར་ལྷན་དུ་གསན། དེ་རྗེས་ཁ་སྐོང་གླེགས་བམ་སུམ་ཅུ་སྐོར་ཡོངས་སུ་རྫོགས་པའི་སྨིན་གྲོལ་རྒྱབ་རྟེན་བཅས་ཟུར་མང་དྲུང་རིན་པོ་ཆེ་ཀརྨ་ཆོས་ཀྱི་ཉིན་བྱེད་མདུན་ནས་གསན། ཐུན་མོང་ཤེས་བྱ་མཛོད་སྐབས་བཅུ་རྐང་པར་རེ་བཞི་ཡོད་པའི་རྩ་བ་དང་འགྲེལ་པ་བཅས་གླེགས་བམ་སྐུ་གསུམ་གྲངས་ལྡན་ནི། རྗེ་བླ་མ་སྐུ་དངོས་ཀྱིས་ཐོག་མའི་མཆོད་བརྗོད་དང༌། བརྩམ་པར་དམ་བཅའ་བ། མཇུག་གི་སྡོམ་བྱང་སྟེང་ནས་ལྗགས་བཤད་མདོར་བསྡུས་དང༌། དཔེ་རྣམས་དབུ་ཐོག་ཏུ་བཞག་ནས་བཀའ་རྒྱ་གདམས་གཏད་སྨོན་ལམ་ཤིས་བརྗོད་རྒྱས་པར་སྩལ་ཅིང༌། སྔ་འགྱུར་གྱི་རིག་འཛིན་མཁས་གྲུབ་ཀློང་ཆེན་པ་དང༌། ཀརྨ་རང་བྱུང་རྡོ་རྗེ། ཀུན་མཁྱེན་དོལ་པོ། སྨིན་གཏེར་ཡབ་སྲས། ཀཿཐོག་དགེ་པཎ། ཞེ་ཆེན་པའི་མཁས་གྲུབ་སོགས་ཀྱི་ལྟ་བ་དབུ་མ་གཞན་སྟོང་ཡིན་པས་དེ་ཉིད་འཛིན་དགོས་པར་བཀའ་སྩལ། འབྲུ་ལུང་ཡོངས་རྫོགས་ནི་ཁྲོ་ཤུལ་མཁན་ཆེན་རྡོ་རྗེ་འཛིན་པ་ཚུལ་ཁྲིམས་རྒྱ་མཚོ་ལས་གསན་པ་དང༌། ཟུར་མང་དྲུང་རིན་པོ་ཆེ་ཀརྨ་ཆོས་ཀྱི་ཉིན་བྱེད་ལས་མངའ་བདག་མར་པ་ལོ་ཙཱ་ནས་བརྒྱུད་པའི་བདེ་དགྱེས་གསང་གསུམ་གཙོས་བླ་མེད་ཀྱི་རྒྱུད་སྡེ་ཟབ་ཅིང་གཉན་ལ་ཆེས་དཀོན་པ་རྣམས་ཀྱི་སྨིན་གྲོལ་དང༌། ལྷག་པའི་ལྷ་འགའ་ཞིག་གི་རྗེས་གནང་སྐོར་ཕྱོགས་གཅིག་ཏུ་བསྡུས་པ་སྔགས་མཛོད་ཆེན་མོའི་སྨིན་གྲོལ་རྒྱབ་རྟེན་དང་བཅས་པ་དང༌། འཇམ་མགོན་བླ་མ་དངོས་ལས་བརྟག་གཉིས་སྤྱི་དོན་དང་ཚིག་དོན་རྣམ་བཤད། རྒྱལ་དབང་རང་བྱུང་རྡོ་རྗེས་མཛད་པའི་རྣལ་འབྱོར་བླ་མེད་ཀྱི་རྒྱུད་སྡེ་རྒྱ་མཚོའི་སྙིང་པོ་བསྡུས་པ་ཟབ་མོ་ནང་དོན་ཉུང་ངུའི་ཚིག་གིས་རྣམ་པར་འགྲོལ་བ་ཟབ་དོན་སྣང་བྱེད། རྣམ་ཤེས་ཡེ་ཤེས་འབྱེད་པའི་བསྟན་བཅོས་ཀྱི་འགྲེལ་བ། དེ་བཞིན་གཤེགས་པའི་སྙིང་པོ་བསྟན་འགྲོ་ལ་བཅས་ཀྱི་བཤད་ལུང་དང༌། སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་མན་ངག་གི་གཞུང་དང་གདམས་ངག་ཡོངས་རྫོགས་ཕྱོགས་གཅིག་བསྡུས་པ་གདམས་ངག་རིན་པོ་ཆེའི་མཛོད་ནི། ངེས་གསང་བཀའ་ཡི་བསྡུ་བ་ཆོས་ཀྱི་བདག་པོ་རྗེ་བླ་མ་མཆོག་ནས་དཀར་ཆག་བརྒྱུད་ཡིག་དབུར་བཞག་གིས་བརྒྱུད་པའི་གཤར་འདེབས་གཏད་རྒྱ་སྨོན་ལམ་བཅས་ཐུགས་ཚིམ་པ་དང༌། སྨིན་གྲོལ་རྒྱབ་རྟེན་བཅས་ཡོངས་སུ་རྫོགས་པ་ཞལ་སློབ་ཡོངས་ཀྱི་གཙོ་བོ་ངེས་དོན་ཆོས་ཀྱི་རྒྱལ་ཚབ་གཅིག་པུ་མདོ་དང་སྔགས་ཀྱི་གཞུང་ལུགས་རབ་འབྱམས་སྨྲ་བ་མཁན་ཆེན་རྒྱལ་བའི་སྲས་པོ་ཐམས་ཅད་མཁྱེན་པ་ཀརྨ་བཀྲ་ཤིས་འོད་ཟེར་མདུན་ནས་ལེགས་པར་གསན་བཞེས་གནང་ཞིང༌། ཐུན་མིན་གསང་བའི་མཛོད་ནི་ཡབ་རྗེ་འཇམ་མགོན་བླ་མ་ཉིད་ཀྱི་ཟབ་གཏེར་གྱི་སྐོར་ཏེ། ལྷ་མདོ་འབུར་མོ་ནས་སྤྱན་དྲངས་པའི་རྩ་གསུམ་དགོངས་འདུས་ཀྱི་ཆོས་སྡེ་མཛོད་གཅིག་ཏུ་འདུས་པ་སྔོན་མེད་ཟབ་ཅིང་རྒྱ་ཆེ་བར་ཁྱད་པར་དུ་འཕགས་པ་ངོ་མཚར་ཅན་དུ་བཞུགས་ནའང་རྟེན་འབྲེལ་གཞན་རྐྱེན་གྱིས་དབང་གིས་ཡོངས་རྫོགས་གཏན་ལ་འབེབས་པར་མ་གནང་ཡང་སྙིང་པོ་བསྡུས་པ་ལུང་གཏེར་གྱི་མཛོད་ལ་རྩ་གསུམ་ཆོས་སྐྱོང་གི་སྐོར་བཞི་བཞུགས་པ་ལས་བླ་མ་རིག་འཛིན་མཆོག་སྒྲུབ་ཀྱི་ཆོས་སྡེ་ཚན་དྲུག་ཙམ་གཏན་ལ་འབེབས་མཛད་གནང་བ་དང༌། ཙཱ་འདྲའི་གཏེར་བྱོན་གསང་ཐིག་ཡབ་བཀའ་ཡུམ་བཀའི་སྐོར་རོང་མེ་དཀར་མོ་སྟག་ཚང་ནས་གཏེར་བྱོན་གྲོ་ལོད། ལམ་ཟབ་ལེ་བདུན་རྣམས་སྐུ་དངོས་ལས་གསན་ཅིང༌། དག་སྣང་ཚིག་བདུན་ཡབ་བཀའ་ཡུམ་བཀའི་སྐོར་སོགས་དྲུང་རིན་པོ་ཆེ་ལས་གསན་པའོ། །དེ་དག་གི་རྗེས་འབྲེལ་བཀའ་འབུམ་རིན་པོ་ཆེ་པོད་བཅུ་བཞུགས་པ། ལྔ་རིགས་སྨྲ་བའི་དབང་པོ་ཀརྨ་བཀྲ་ཤིས་ཆོས་འཕེལ་དང༌། དྲུང་རིན་པོ་ཆེ་གཉིས་ལས་གསན། ཡང་འཇམ་མགོན་བླ་མའི་མདུན་ནས་རྙིང་མ་རྒྱུད་འབུམ་སྡེ་དགེའི་སྤར་དུ་གང་འཁོད་ཀྱི་ལུང་ཡོངས་རྫོགས། རྒྱ་ཞང་ཁྲོམ་གཏེར་བྱོན་གཤིན་རྗེ་ཚེ་བདག་གི་དབང་ལུང་ཡོངས་རྫོགས། ཡང་བཟློག་མེ་ཡི་སྤུ་གྲིའི་དབང་ལུང་ཡོངས་རྫོགས། སྙིང་ཐིག་ཡ་བཞི་ཚར་གཅིགལྷ་འབྲང་མཆོག་སྤྲུལ་དཔལ་ལྡན་ཆོས་རྒྱལ་མདུན་ནས་ཀྱང་ལན་གཅིག་གསན། བཀའ་བརྒྱད་དབང་ཡོངས་རྫོགས་སྒྲུབ་ཆེན་དང་འབྲེལ་བར་འཇམ་མགོན་རིན་པོ་ཆེའི་ཞལ་སྔ་ནས་དང༌། དབང་རྐྱང་ཙམ་རབ་འབྱམས་ལྔ་པ་ལས་ཀྱང་གསན། ཞི་བའི་དབང་དང་ཚེ་དབང༌། རྒྱུད་རྣམས་ཀྱི་ལུང་མཁན་པད་རྡོར་མདུན་ནས་དང༌། པོད་ལུང་ཡོངས་རྫོགས་དགེ་བའི་བཤེས་གཉེན་ན་ཆུ་ཕྲིན་ལས་མདུན་ནས་གསན། གཏེར་ཆེན་ཉང་རལ་གཏེར་བྱོན་རྡོ་རྗེ་ཕག་མོ་ཁྲོས་ནག་གི་དབང་ཁྲིད་ཡོངས་རྫོགས། དུར་ཁྲོད་ལྷ་མོའི་བེ་བུམ་དང༌། ཕྲིན་སྒྲུབ་རིན་ཆེན་སྒྲོན་མེའི་དབང༌། རྒད་པོ་འཁར་བཙུགས། རྒན་མོ་མཛུབ་བཙུགས༑ གསང་སྔགས་གསེབ་ལམ་ཁྲིད་ཀོང་སྤྲུལ་རིན་པོ་ཆེ་དང༌། མཁན་པད་རྡོར་གཉིས་ལས་ཀྱང་གསན། གཏེར་ཆེན་ཆོས་དབང་གཏེར་བྱོན་བླ་མ་གསང་འདུས་ཀྱི་དབང་གཞུང་པོད་ཀྱི་ལུང༌། བཀའ་བརྒྱད་གསང་བ་ཡོངས་རྫོགས་ཀྱི་དབང་རྣམས་འཇམ་མགོན་བློ་གྲོས་མཐའ་ཡས། གསང་རྫོགས་པོད་ལུང་དཔལ་ཡུལ་རྒྱ་སྤྲུལ་རིན་པོ་ཆེའི་མདུན་ནས་གསན།ཆོས་དབང་གཏེར་བྱོན་ཡང་སྙིང་འདུས་པའི་དབང་དང་གཞུང་པོད། ཆོས་དབང་ཡང་དག་སྙིང་པོའི་སྨིན་གྲོལ་རྒྱབ་རྟེན་བཅས་ཆ་ཚང༌། ཆོས་དབང་ཕུར་པ་ཡང་གསང་སྤུ་གྲིའི་སྨིན་གྲོལ་རྒྱབ་རྟེན་བཅས། འཇམ་མགོན་རྡོ་རྗེ་འཆང་རྣམ་གཉིས་དང༌། རབ་འབྱམས་ལྔ་པའི་མདུན་ནས་ཀྱང་སྨིན་གྲོལ་ལན་གཉིས་གསན་པའོ། །པདྨ་ལས་འབྲེལ་རྩལ་གྱི་གཏེར་བྱོན་གསང་བདག་དྲེགས་པ་ཀུན་འདུལ་གྱི་དབང་དང་གཞུང་པོད་སངས་གླིང་གཏེར་བྱོན་བླ་མ་དགོངས་འདུས་སྨིན་བྱེད་ཡོངས་རྫོགས་རྣམས་ཀོང་སྤྲུལ་རྡོ་རྗེ་འཆང་དང༌། དགོངས་འདུས་པོད་ལུང་ཁྱུང་སྤྲུལ་རིན་པོ་ཆེ་ཐུབ་བསྟན་ཆོས་དཔལ་རྒྱ་མཚོའི་མདུན་ནས་གསན་པའོ༑ ༑རིག་འཛིན་རྒོད་ལྡེམ་གྱི་གཏེར་བྱོན་བླ་མ་ཞི་བ་གདུང་སྒྲུབ་ཀྱི་སྐོར་དབང་ལུང་ཡོངས་རྫོགས༑ ཐུགས་སྒྲུབ་དྲག་པོ་རྩལ་གྱི་དབང་དང་གཞུང་པོད་ཡོངས་རྫོགས་ཀྱི་ལྗགས་ལུང༌།ཐུགས་རྗེ་ཆེན་པོ་འགྲོ་བ་ཀུན་གྲོལ་གྱི་དབང་ལུང་ཡོངས་རྫོགས། རྫོགས་ཆེན་ཀུན་བཟང་དགོངས་པ་ཟང་ཐལ་གྱི་དབང་ཁྲིད་ལུང་དང་ཀ་དག་གི་སྐོར་བཅས་ཡོངས་རྫོགས། བཀའ་བརྒྱད་རང་བྱུང་རང་ཤར་ཆོས་སྐོར་གྱི་དབང་ལུང་ཡོངས་རྫོགས། བྱང་གཏེར་ཕུར་པ་ལུགས་གསུམ་གྱི་དབང་ལུང༌། གཏེར་ཆེན་རཏྣ་གླིང་པའི་གཏེར་བྱོན་རྡོ་རྗེ་ཕུར་པ་ཡང་གསང་བླ་མེད་ཀྱི་དབང་ལུང་རྣམས་འཇམ་མགོན་རྡོ་རྗེ་འཆང་དང༌། རཏ་ཕུར་དབང་ལུང་རབ་འབྱམས་ལྔ་པའི་མདུན་ནས་ཀྱང་ལན་གཉིས་ཀྱི་བར་གསན། འཇམ་མགོན་རྗེ་ལས་རིག་འཛིན་པདྨ་གླིང་པའི་གཏེར་བྱོན་རྫོགས་ཆེན་ཀུན་བཟང་དགོངས་འདུས་ཀྱི་གཞུང་པོད་ཡོངས་རྫོགས་ཀྱི་བཀླགས་ལུང༌། མངའ་རིས་པཎ་ཆེན་གྱི་གཏེར་བྱོན་བླ་མ་བཀའ་བརྒྱད་ཡོངས་རྫོགས་ཀྱི་དབང་ལུང་ཡོངས་རྫོགས། གཏེར་སྟོན་མ་ཏི་རཏྣས་བ་ཐང་ཤིང་རྒྱལ་བའི་དབེན་གནས་ཀྱི་ནུབ་ཕྱོགས་ཨོ་རྒྱན་གསང་ཕུག་སིནྡྷུ་རའི་ཆུ་བོ་ནས་སྤྱན་དྲངས་པའི་མཁའ་འགྲོ་བདུད་འདུལ་དྲག་མོའི་ཆོས་སྐོར་གྱི་དབང་དང༌། གཏེར་གཞུང་སྐོར་རྒྱ་སྤྲུལ་རིན་པོ་ཆེའི་མདུན་དང་རབ་འབྱམས་ལྔ་པ་ལས་ཀྱང་གསན་པའོ། །འཇམ་མགོན་རྣམ་གཉིས་དང་དྲུང་རིན་པོ་ཆེ་བཅས་ཀྱི་མདུན་ནས་འཇའ་ཚོན་གཏེར་བྱོན་དཀོན་མཆོག་སྤྱི་འདུས་ཀྱི་སྐོར་སྨིན་གྲོལ་རྒྱབ་རྟེན་བཅས། ལོ་ཆེན་བཻ་རོ་ཙཱ་ནའི་རྣམ་འཕྲུལ་བསྟན་པའི་ཉི་མ་རིག་འཛིན་གཏེར་བདག་གླིང་པའི་ཟབ་གཏེར་ཆོས་ཀྱི་སྨིན་གྲོལ་རྒྱབ་རྟེན་བཅས་ཇི་ལྟར་གསན་ཚུལ་ལ། གཡའ་མ་ལུང་ནས་སྤྱན་དྲངས་པའི་རིག་འཛིན་ཐུགས་ཐིག་སྨིན་གྲོལ་རྒྱབ་རྟེན་བཅས་འཇམ་མགོན་བླ་མ་དང༌། ལུང་རྐྱང་མཁན་ཆེན་ཀུན་བསོད་དང༌། རྡོར་སེམས་སྨིན་གྲོལ་རྒྱབ་རྟེན་བཅས་འཇམ་མགོན་དང༌། རབ་འབྱམས་ལྔ་པ་བཅས་ཀྱི་མདུན་ནས་དང༌། མ་ཧཱ་གུ་རུ་དྲག་པོའི་སྐོར་གྱི་དབང་ལུང་ཡོངས་རྫོགས། ཨ་ཏི་ཟབ་དོན་སྙིང་པོའི་སྐོར་གྱི་དབང་ལུང་ཁྲིད་གསུམ་ཚང་བ་འཇམ་མགོན་བླ་མའི་མདུན་ནས་ལན་གཅིགརབ་འབྱམས་ལྔ་པའི་མདུན་ནས་ལན་བཞི་གསན། བཀའ་སྲུང་ཡེ་ཤེས་མ་མོ་རག་གདོང་མའི་དབང་ལུང་ཡོངས་རྫོགས། འཇམ་དཔལ་གཤིན་རྗེ་དྲེགས་འཇོམས་ཀྱི་དབང་ལུང་ཡོངས་རྫོགས། ཟབ་ལམ་ཐུགས་རྗེ་ཆེན་པོ་བདེ་གཤེགས་ཀུན་འདུས་ཀྱི་དབང་དང་ཁྲིད་བཅས་རྗེ་བླ་མ་བློ་གྲོས་མཐའ་ཡས་དང༌། མྱོས་རིགས་རྗེ་བཙུན་མ་འགྱུར་མེད་བདེ་ཆེན་ཆོས་སྒྲོན་གཉིས་ལས་གསན་ཅིང༌༑ གཏུམ་མོའི་ཁྲིད་སོགས་ཞེ་སྤྲུལ་ངེས་དོན་བསྟན་འཕེལ་ལས་གསན་པའོ། །རྒྱབ་རྟེན་ལུང་གི་རིམ་པ་ཡོངས་རྫོགས་སྒྲུབ་བླ་དམ་པ་རབ་འབྱམས་དབོན་ཐུགས་རྗེའི་རྒྱ་མཚོ་དང༌། གཏེར་ཆེན་རིན་པོ་ཆེའི་བཀའ་འབུམ་ཡོངས་རྫོགས་དགོན་སྟོད་མཆོག་སྤྲུལ་ཨོ་རྒྱན་ཚེ་དབང་རིག་འཛིན་ལས་གསན་པའོ། །གཏེར་ཆེན་བླ་མས་རྡོ་རྗེ་ཐེག་པའི་ཆོས་ཚུལ་རབ་འབྱམས་ལས་ལྷག་པའི་ལྷ་དུ་མའི་སྒྲུབ་ཐབས་བྱིན་རླབས་ཀྱི་དབང་ཆོག་བཅས་ཕྱོགས་བསྡུས་སྒྲུབ་ཐབས་འདོད་འཇོ་བུམ་བཟང་གི་དབང་ལུང་འཇམ་མགོན་རྡོ་རྗེ་འཆང་གི་མདུན་ནས་ལན་གཅིགསྐྱབས་རྗེ་རབ་འབྱམས་རིན་པོ་ཆེའི་མདུན་ནས་ལན་གཅིག་བཅས་དང༌། དྲུང་རིན་པོ་ཆེའི་མདུན་ནས་འབྲུ་ལུང་ལན་གཅིག་གསན། ཡང་རྗེ་གུ་ཎའི་ཞབས་ལས་གཏེར་ཁ་གསུམ་འདུས་ཟབ་ཏིག་ཆོས་དབྱིངས་རང་གསལ་གྱི་དབང་ལུང་ཡོངས་རྫོགས༑ ཆོས་གླིང་གཏེར་བྱོན་རྩ་གསུམ་དྲིལ་སྒྲུབ་དབང་ཁྲིད་ལུང་བཅས་ཡོངས་རྫོགས། དེའི་གཏེར་བྱོན་ཡང་དག་དབང་ཁྲིད་ལུང་བཅས་ཡོངས་རྫོགས། དེའི་གཏེར་བྱོན་ཕུར་པ་ཡང་གསང་ཐུགས་ཀྱི་ཐིག་ལེའི་དབང་ལུང་ཡོངས་རྫོགས། མཆོག་གླིང་གཏེར་བྱོན་ཟབ་བདུན་མངོན་སྤྱོད་ཀྱི་ཟབ་པ་ལུགས་ཐུགས་ཀྱི་ཕུར་གཅིག་གི་སྨིན་གྲོལ་ཆ་ཚང༌། ཀར་ལུགས་དགྱེས་རྡོར་ལྷ་དགུའི་དབང་ཆོག་ཉིད་ཀྱི་ལྗགས་བསྒྲིགས་སྟེང་ནས་ལན་གཉིས་གསན། བི་རུ་པའི་བཀའ་སྲོལ་ཕ་རྒྱུད་ཞེ་སྡང་འདུལ་བྱེད་གཤིན་རྗེ་གཤེད་དམར་ལྷ་ལྔའི་དབང་ཆོག་སྟ་གོན་སྔོན་འགྲོ་ཇོ་ནང་ཡིག་ཆའི་སྟེང་ནས་དང༌། རྗེ་ཉིད་ཀྱི་གསུང་ཐུན་མཚམས་ཆོས་སྤྱོད་སྡོམ་གསུམ་གསོ་སྦྱོང་ཐར་པའི་ཐེམ་སྐས་སོགས་ཀྱི་ལྗགས་ལུང༌། ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད་ཡིག་རྒྱས་པ་དབང་ཕྱུག་རྡོ་རྗེས་མཛད་པ་ངེས་དོན་རྒྱ་མཚོ། འབྲིང་པོ་མ་རིག་མུན་སེལ༑ བསྡུས་པ་ཆོས་སྐུ་མཛུབ་བཙུགས་སོགས་འཇམ་མགོན་བླ་མ་འཆི་མེད་བསྟན་གཉིས་གཡུང་དྲུང་གླིང་པ་དངོས་ལས་གསན་པ་གཙོ་བོར་གྱུར་པ་རྣམས་མདོར་བསྡུས་པའོ། །མཁན་ཆེན་བཀྲ་ཤིས་འོད་ཟེར་ལས་དབུ་ལུགས་སེམས་བསྐྱེད་ལན་གཉིས། འཇུ་དབོན་ཨ་བྷཱ་ཡ་ལས་རྩེ་ལེའི་སེམས་བསྐྱེད་སྲོལ་གཉིས་འདུས། ཁྱུང་སྤྲུལ་ཐུབ་བསྟན་རྒྱ་མཚོ་ལས། བཀའ་གདམས་གླེགས་བམ། བློ་སྦྱོང་སྙན་བརྒྱུད་ཆེན་མོ། བཻ་རོའི་འདྲ་འབགམཆོག་སྤྲུལ་ཀརྨ་རསྨི་ལས་མདོ་སྡུད་པའི་བཤད་ལུང༌། སྐྱེས་རབས་སོ་བཞི་པ་ཁ་སྐོང་བཅས་དང༌། དྭགས་པོ་བཀྲིས་རྣམ་པའི་འོད་ཟེར་སྐོར་གསུམ་རྣམས་གསན། མཁས་དབང་ལྔ་རིག་སྨྲ་བ་ཆེན་པོ་བཀྲ་ཤིས་ཆོས་འཕེལ་ལས། ཇོ་ལུགས་དུས་འཁོར་གྱི་དབང་ཁྲིད། བཀའ་གདམས་དོལ་པོའི་བེ་བུམ་སྔོན་པོ། དམ་པའི་འཁྱུད་སྤྱད། ན་བཟའ་བེ་བུམ་རྣམས་ཀྱི་ལུང་དང༌། མངོན་རྟོགས་རྒྱ་རོང་ཊཱི་ཀ་སྟེང་ནས་བཤད་ལུང་དང༌། སྒོམ་རིམ། བྱམས་པའི་ཆོས་ལྔ་འཇམ་མགོན་མཁྱེན་བརྩེའི་ཉེ་བརྒྱུད་རྩ་བའི་སྟེང་ནས་བཤད་ལུང༌། རྒྱུད་བླ་དོལ་པོ་དང་རོང་སྟོན་ཆེན་པོའི་ཊཱི་ཀ་གཉིས་ཀའི་བཤད་ལུང༌། སྤྱོད་འཇུག་ཐོགས་ཊཱིཀ་རྣམས་གསན། མཁས་པའི་དབང་པོ་ཁྲོ་ཤུལ་མཁན་ཚུལ་རྒྱལ་ལས། ཇོ་བོའི་ཆོས་ཆུང་བརྒྱ་རྩ། དཔལ་སྤྲུལ་རིན་པོ་ཆེའི་ཤེར་ཕྱིན་འབྲུ་འགྲེལ་དང་སྤྱི་དོན་གྱི་བཤད་པ་ཞིབ་རྒྱས། སྡོམ་གསུམ་རྣམ་ངེས་ཞིབ་རྒྱས༑ ཡོན་ཏན་མཛོད། རྒྱུད་བླ་ཞིབ་བཤད། རོང་ཊཱི་ཀ་སྟེང་ནས་འབྱེད་རྣམ་གཉིས་བཤད་པ༑ དྲུང་རིན་པོ་ཆེ་ལས་འཇམ་མགོན་བློ་གྲོས་མཐའ་ཡས་ཀྱི་རྒྱུད་བླའི་འགྲེལ་པའི་སྟེང་ནས་བཤད་ཁྲིད། འཇུ་དབོན་ཨ་བྷཱ་ཡ་ལས་སྤྱོད་འཇུག་གི་བཤད་པ། དགེ་མང་མཁན་ཀུན་བཟང་དཔལ་ལྡན་ལས་དབུ་མ་རྩ་འཇུགམངོན་པར་མཛོད། དབུུ་མ་རྒྱན། རྒྱུད་བླ་མ་མི་ཕམ་རིན་པོ་ཆེའི་མཆན་ཊཱི་ཀཡིད་བཞིན་མཛོད་སོགས་གཞུང་ཤིན་ཏུ་མང་པོའི་བཤད་ཁྲིད༑ བླ་མ་གྲགས་རྒྱལ་ལས། ཉིད་མཛད་བཟང་སྤྱོད་ཊཱི་ཀམཁན་བསམ་གཏན་བློ་གྲོས་ལས༑ མ་ཏིའི་འཇམ་དཀར། བོ་དོང་དབྱངས་ཅན། ས་འཇམ་སྦག་སྒྲུབ། ཉེ་སྲས་སྒོམ་ལུང་རྣམས་དང་དྲུང་རིན་པོ་ཆེ་ལས་ཟབ་མོ་ནང་དོན་རང་འགྲེལ། རི་ཆོས་ངེས་དོན་རྒྱ་མཚོ།དྭགས་པོའི་བཀའ་འབུམ། འཇའ་ཚོན་པོད་དྲུག་གི་ལུང་རྣམས་གསན། ཀུན་མཁྱེན་མི་ཕམ་རིན་པོ་ཆེ་ལས། འཇམ་དཔལ་ཚེ་བདག་གི་བསྙེན་སྒྲུབ་གྲོལ་སྐབས་དངོས་གྲུབ་ལེན་ཆོག་རྗེ་འདི་ལའང་སྩལ་པ་དང༌། འཇམ་དཔལ་རྫོགས་ཆེན་སྐོར་དང༌། བཀའ་བརྒྱད་སྤྱི་དོན། མཁས་འཇུག་སོགས་རྗེ་བླ་མ་ཉིད་ཀྱིས་མཛད་པའི་བསྟན་བཅོས་རྣམས་ཀྱི་བཤད་ལུང་དང༌།མདོ་སྔགས་ཀྱི་གཞུང་དོན་དཀའ་གནད་དོགས་གཅོད། ཉམས་བཞེས་སྐོར་གྱི་དོགས་སེལ་སོགས་གནང་ཞིང༌། ཡང་དག་གསང་འགྲེལ་སོགས་གསུང་གནད་གལ་ཆེ་རིགས་བཤད་ལུང་མཛད་མ་ཐུབ་པ་དུ་མའི་གཏད་རྒྱ་བྱིན་རླབས་སོགས་གནང་བས་ཆེས་ཆེར་བཀའ་དྲིན་ཆེ་བའི་བླ་མ་འཇམ་མགོན་རྣམ་གཉིས་དང་ངོས་མཉམ་པའི་དད་མོས་མཛད། རྗེ་དེ་ཉིད་ཀྱི་ཉེ་གནས་ཐེག་པ་མཆོག་གི་རྣལ་འབྱོར་པ་འོད་གསལ་དང་མཁན་ཀུན་དཔལ་གཉིས་ཀ་ལས་ཀུན་གཟིགས་མི་ཕམ་རིན་པོ་ཆེའི་བཀའ་འབུམ་དུ་བཞུགས་སོ་འཚལ་ཐམས་ཅད་གསན། འཁོར་ལོའི་མགོན་པོ་རབ་འབྱམས་ལྔ་པ་འགྱུར་མེད་པདྨ་ཐེག་མཆོག་བསྟན་པའི་རྒྱལ་མཚན་ལས་དབུ་ལུགས་སེམས་བསྐྱེད་དང༌། ངལ་གསོ་སྐོར་གསུམ་སོགས་དང༌། འདོད་བུམ་དབང་ལུང༌། སེམས་ཀློང་གི་དབང་ཁྲིད་ལུང༌། ན་རག་དོང་སྤྲུགས། སྒྱུ་འཕྲུལ་ཞི་ཁྲོ། གཤེད་དམར་རྣམས་ཀྱི་དབང་ལུང་གཙོས་ཤིན་ཏུ་མང་པོ་དང༌། དཔལ་ཡུལ་རྒྱ་སྤྲུལ་རིན་པོ་ཆེ་ཀུན་བཟང་མདོ་སྔགས་བསྟན་འཛིན་ལས་ཀར་གླིང་ཞི་ཁྲོའི་དབང་ལུང་ཁྲིད་གསུམ་དང༌། མ་ཎི་བཀའ་འབུམ། རཏ་ཕུར། མ་ཏི་རཏྣའི་སེང་གདོང་མའི་དབང་ལུང་སོགས་གསན༑ ཀཿཐོག་སི་ཏུ་པཎ་ཆེན་ལས་དྲི་མེད་རྣམ་གཉིས་དབང་ལུང༌། མཁན་དཀོན་མཆོག་འོད་ཟེར་ལས་ཁྲིད་ཡིག་ཀུན་བཟང་བླ་མའི་ཞལ་ལུང༌། དགེ་མང་མཁན་ཡོན་ཏན་རྒྱ་མཚོ་ལས་གསང་འགྲེལ་ཕྱོགས་བཅུ་མུན་སེལ་དང་སྤྱི་དོན་འོད་གསལ་སྙིང་པོའི་རྒྱས་བཤད། མཁས་དབང་རྨེ་རུ་ཆོས་འགྲུབ་ལས་ཉིད་མཛད་བདེ་སྨོན་དང༌། གང་བློ་མའི་འགྲེལ་བཤད་རྣམས་གསན། མཁན་པད་རྡོར་ལས་ཉིད་མཛད་མང་ཤས་ཀྱི་བཀླག་ལུང༌། དཔལ་སྤྲུལ་རིན་པོ་ཆེ་འཇིགས་མེད་ཆོས་ཀྱི་དབང་པོ་ལས་འཇམ་དཔལ་མཚན་བརྗོད་ཀྱི་བཤད་ལུང་སོགས་དང་བསླབ་བྱ་རྒྱ་ཆེར་སྩལ། འབར་ཆུང་མཆོག་སྤྲུལ་ཐུབ་བསྟན་དགེ་ལེགས་དཔལ་བཟང་ངམ་རྡོ་རྗེ་བདེ་གཤེགས་རྩལ་ལས་ལུང་ཨ་ནུ་ཡོ་ག་ཚོགས་ཆེན་འདུས་པའི་ཐེག་དགུའི་དབང་ཆེན་གསན། རྒྱལ་བཀའ་རིན་པོ་ཆེའི་བཀླག་ལུང་ཡོངས་རྫོགས་སྐྱབས་རྗེ་རབ་འབྱམས་ལྔ་པ་དང༌། ཁྲོ་ཤུལ་མཁན་ཆེན་ཚུལ་ཁྲིམས་རྒྱ་མཚོ་བཅས་ཀྱི་ཞལ་སྔ་ནས་ལན་གཉིས་ཀྱི་བར་དུ་གསན་པ་སྟེ། དེ་རྣམས་ནི་གསན་ཡིག་ལས་ཆེ་ལོང་ཙམ་དུ་བཀོད་པ་དང༌༑ མདོར་ན་རྗེ་བླ་མ་འདི་ནི་ཐོས་པས་ཆོག་ཤེས་དང་ངོམས་པ་མེད་ཅིང༌། གང་ན་རྒྱུན་རྣམ་པར་དག་པ་བཞུགས་པའི་ཐུགས་ངེས་འབྲངས་ཕྱིན་མཚན་གྱི་སྙན་པ་ཆེ་བ་དང༌། གོ་ས་མཐོན་པོ་དང༌། བཟང་པོར་གྲགས་པ་མིན་ཀྱང༌། བསྟན་པའི་རྒྱུན་ལ་ཕན་པར་དགོངས་ནས་ལེགས་པར་བཏུད་ཅིང་གསན་བཞེས་གནང་བ་སྟེ། ཆོས་ཀྱི་རྗེ་ས་པཎྜི་ཏས། ལེགས་བཤད་བྱིས་པ་དག་ལས་ཀྱང༌། །མཁས་པ་རྣམས་ཀྱིས་ལེན་པར་བྱེད། །དྲི་ཞིམ་བྱུང་ན་རི་དྭགས་ཀྱི། །ལྟེ་བ་ལས་ཀྱང་གླ་རྩི་ལེན། །ཞེས་པའི་དོན་ལ་ཐུགས་གཞོལ་བས་ཐོས་པ་རྒྱ་མཚོའི་ཕ་རོལ་དུ་སོན་པ་ཡིན་ཅིང༌། གཞན་དུ་ན་ཐོས་ཉུང་ཅུང་ཟད་ཙམ་གྱིས་ཆོག་ཤེས་པ་ནི་རང་ཕྱོགས་སུ་ལྷུང་བས་བསྟན་པ་ཐམས་ཅད་འགལ་འདུར་འཆར་ནས་རྨོངས་པའི་མུན་ནག་ཆེན་པོར་འཕྱན་ཏེ་ཕྱོགས་རེའི་མིག་ཅན་གཡག་ཞར་གྱི་རྩྭ་ཟོས་པ་ལྟ་བུ་ལས་འབྱུང་བར་མི་འདུག་ཅིང༌། མདོ་རྒྱུད་ནས་བསྟན་པའི་བཤེས་གཉེན་རྣམས་ཀྱི་མཚན་ཉིད་ཐམས་ཅད་ཚང་བའང་དེང་སང་སྙིགས་དུས་ན་ཨུ་དུམ་ཝཱ་ར་ལྟར་དཀོན་པས་དེ་ཕྱིར་རྒྱལ་བསྟན་རིས་མེད་པའི་ལུང་གི་ཆོས་ལ་འཆད་ཉན་གྱི་གཟུགས་བརྙན་ཡོད་པ་རྣམས་ཀྱི་རྒྱུན་མི་གཅོད་པར་རྗེ་བླ་མ་འདི་ཉིད་ཀྱི་རྣམ་ཐར་བཞིན་ཐོས་བསམ་ཕྱོགས་མེད་དུ་མཛད་པར་རིགས་སོ། །དེ་ལྟར་མང་དུ་ཐོས་པ་ནི་ནོར་རྣམས་ཀྱི་མཆོག་ཡིན་པ་དང༌། ཕྱི་ནང་གི་གྲུབ་མཐའ་ཤེས་པས་བླང་དོར་གྱི་དམིགས་ཕྱེད། ཚུལ་ཁྲིམས་ཀྱི་བསླབ་པ་ཐོས་པས་དོན་མེད་གཡེང་བ་སྤོང༌༑ ཤེས་རབ་ཀྱི་བསླབ་པ་ཐོས་པས་ཟག་ཟད་ཀྱི་མྱང་འདས་ཐོབ་པར་བྱེད་པ་ཡིན་ཏེ། འཕགས་པ་ཀླུས། ཤེས་རབ་རྒྱས་བྱེད་པ་ནི་ཐོས་པ་སྟེ། །དེ་དང་བསམ་པ་གཉིས་ནི་ཡོད་གྱུར་ན། །དེ་ལས་བསྒོམ་པ་ལ་ནི་རབ་ཏུ་སྦྱོར། །དེས་ནི་དངོས་གྲུབ་བླ་ན་མེད་པ་འབྱུང༌། །ཞེས་དང་ལུང་རྣམ་འབྱེད་ལས། མང་དུ་ཐོས་པ་ལ་ཕན་ཡོན་ཡོད་དེ། ཕུང་པོ་ལ་མཁས་པ་དང༌༑ ཁམས་ལ་མཁས་པ་དང༌། སྐྱེ་མཆེད་ལ་མཁས་པ་དང༌། རྟེན་ཅིང་འབྲེལ་བར་འབྱུང་བ་ལ་མཁས་པ་དང༌། དེའི་གདམས་ངག་དང་རྗེས་སུ་བསྟན་པ་གཞན་ལ་རག་མ་ལས་པ་ཡིན་ནོ། །ཞེས་སོགས་ཕན་ཡོན་མཐའ་ཡས་པ་དང༌། འཇིག་རྟེན་པའི་རིགས་གཟུགས་ལང་ཚོ་དཔལ་འབྱོར་གྱི་ནོར་རྣམས་ནི་བསོག་བསྲུང་དཀའ་ཞིང་ཚེ་འདི་པ་ཙམ་ལས་ཕྱི་མར་ཕན་པ་ཅུང་ཟད་ཀྱང་མེད་ལ་མྱུར་དུ་འཛད་པ་དང་བཅས་པ་ཡིན་པས། དེང་དུས་ཀྱི་བསྟན་འཛིན་སྐྱེས་བུར་གྲགས་པ་བདག་དང་བདག་འདྲ་ཁ་ཅིག་ནི་སྐུ་སྐྱེ་དེའི་མིང་དང་གོ་ས་ཐོབ་ཐང་རིགས་རུས་ཀྱིས་སྙེམས་ཤིང༌། གསེར་དངུལ་གྱི་མཆོད་ཆ་ངོམ་ནས་དར་ཟབ་ཀྱིས་ཀླུབ་པ་ཙམ་ལ་སྙིང་པོར་བྱེད་པ་རྣམས་ལ་དཔག་ན་བདག་ཅག་གི་དཔལ་ལྡན་བླ་མ་དམ་པའི་ངང་ཚུལ་ནི་དངུལ་ཆུ་ས་ལ་ལྷུངས་ཀྱང་རྡུལ་གྱིས་མ་གོས་པ་བཞིན་དུ། དགེ་བའི་བཤེས་གཉེན་བསྟེན་པ་དང༌། ལུང་གི་ཡོན་གྱིས་རྒྱུད་ཕྱུག་ཅིང་རྟོགས་པའི་གོ་འཕང་མཐོན་པོར་གཤེགས་ཀྱང་ཉམ་ཆུང་སྦས་པའི་ཚུལ་དུ་ཁེངས་པ་བསྐྱུངས་ཏེ་སྤྲོས་པའི་ཀུན་རྟོག་ཐུགས་ལ་མི་མངའ་བར་བཞུགས་པ་ལ་རྨོངས་པ་རྡོལ་ཐབས་སུ་སྨྲ་བ་ཁ་ཅིག་གིས་བླུན་པོར་རྩི་ཡང༌༑ བློ་གྲོས་དང་ལྡན་པས་དཔྱད་ན་སྙིགས་དུས་ཀྱི་ཐམས་ཅད་མཁྱེན་པ་ཞེས་མཚན་གྱི་མངའ་འབུལ་ཀྱང་དོན་ལ་ངེས་པར་གནས་ཤིང༌། དེ་ལྟར་ཆོས་ཀྱི་རྒྱལ་པོ་མཁས་གྲུབ་ཀུན་གྱི་གཙུག་རྒྱན་དུ་གྱུར་པ་ཉིད་ཟབ་དང་རྒྱ་ཆེའི་གཞུང་ལ་སྐྱེས་ཐོབ་དང་སྦྱངས་སྟོབས་ཀྱིས་ཐོས་བསམ་མཐར་ཕྱིན་པ་ལས་ཡོན་ཏན་གྱི་དཔལ་ཐམས་ཅད་ངང་གིས་འབྱོར་པ་སྟེ། ཇི་སྐད་དུ། ཡོན་ཏན་ཡོད་ན་རྒྱལ་བའི་གོ་འཕང་དང༌། །སྐྱེ་དགུ་མངོན་པར་འདུ་བའང་ཐོབ་པར་འགྱུར། །ལྷ་དབང་དཔལ་ཡང་ཡོན་ཏན་ལ་ལྟོས་ཏེ། །ཡོན་ཏན་ཡོད་ན་ཕ་རོལ་མགུ་བར་འགྱུར། །གྲགས་པ་རྣམས་ཀྱང་ཡོན་ཏན་ཉིད་ལས་འཕྲོ། །བདག་ཉིད་ཆེ་བའང་ཡོན་ཏན་ལྡན་ལས་འབྱུང༌། །ཟླ་འོད་ལས་ཀྱང་གསལ་བའི་ཡོན་ཏན་གྱིས། །དགྲ་བོ་མི་བཟད་དྲེགས་ཤིང་སྡང་བ་དང༌། །འཁོན་རྙིང་ཡོད་ཅིང་ཕྲག་དོག་ཆེ་བ་དག །ཡིད་ནི་རབ་ཏུ་དྭངས་ཤིང་མགུ་བྱེད་དོ། །ཞེས་འབྱུང་བ་ལྟར་འཇིག་རྟེན་དང༌། འཇིག་རྟེན་ལས་འདས་པའི་མཆོག་ཐམས་ཅད་ཀྱི་རྟེན་གཞི་ཡིན་ནོ། །དེ་ལྟར་ཐོས་པ་རྣམས་ཀྱང་ཡང་ནས་ཡང་དུ་འདྲིས་ཤིང་གོམས་པར་མཛད་ཅིང་བསམ་བྱུང་གི་ཤེས་རབ་ཀྱིས་ཚིག་དོན་གྱི་ཆ་ཐམས་ཅད་ཚད་མ་གསུམ་དང༌༑ རིགས་པ་བཞི་དང་མི་འགལ་བར་དཔྱད་ཅིང་ངེས་ཤེས་ཁྱད་པར་ཅན་དྲངས་པས་མདོ་སྔགས་རིག་གནས་དང་བཅས་པའི་དཀའ་བའི་གནས་གང་ལའང་ཐེ་ཚོམ་གྱི་དྲྭ་བ་ཆོད་ཅིང༌། གཞན་དུ་དཀྲི་བར་མི་གཏུབ་པའི་ཟབ་མོའི་དོན་ལ་གདེང་ཁྱད་པར་ཅན་རྙེད་པ་ནི་རྗེ་བླ་མ་ཉིད་ཀྱི་བསྟན་བཅོས་རྣམས་ལ་ཕྱོགས་ལྷུང་གི་དྲི་མ་སྤངས་ཏེ་དད་གུས་དང་ལྡན་པས་མཇལ་ན་ཤེས་པར་འགྱུར་བ་ཉིད་ལས་མང་དུ་སྨྲོས་པའི་ངལ་བ་མི་དགོས་སོ། །གཙུག་ནོར་དམ་པ་གོང་དུ་མདོ་ཙམ་སྨྲོས་པ་དེ་རྣམས་ལས་མཆོག་ཏུ་བཀའ་དྲིན་ཆེ་བ། འཇམ་མགོན་རྣམ་གསུམ་ལ་མཁྱེན་རྟོགས་ཆེ་ཆུང་གི་དབྱེ་བ་དང༌། གུས་འདུད་ཆེ་ཆུང་མི་མཛད་ཀྱང་གཉུག་མ་ཡེ་ཤེས་རྡོ་རྗེའི་རང་ཞལ་མངོན་སུམ་ངོ་སྤྲོད་པའི་མཐར་ཐུག་ངེས་པ་དོན་གྱི་རྩ་བའི་བླ་མ་སྐྱབས་ཀུན་འདུས་ཞལ་ཆེན་པོ་ནི། བཻ་རོ་དངོས་སྣང་འཛམ་གླིང་ཆོས་ཀྱི་ཤིང་རྟ་ཆེན་པོ་འཆི་མེད་བསྟན་གཉིས་གཡུང་དྲུང་གླིང་པའམ་པདྨ་གར་དབང་བློ་གྲོས་མཐའ་ཡས་ཕྲིན་ལས་འགྲོ་འདུལ་རྩལ་ཡིན་པར་འདུག་པའང་ཞར་བྱུང་དུ་སྨྲས་སོ། །དེ་སྐད་དུ་ཡང་རྣམ་ཐར་གསོལ་འདེབས་ལས། ཆོས་ཀུན་བསླབ་པ་ཙམ་གྱིས་ཐུགས་སུ་ཆུད། །སྐྱེས་ཐོབ་སྦྱོར་བྱུང་ཤེས་རབ་ཕུན་སུམ་ཚོགས། །ཇི་ལྟ་ཇི་སྙེད་གཟིགས་པ་རྣམ་དག་པས། །འཇམ་དཔལ་གཞོན་ནུར་གྱུར་ལ་གསོལ༴ ངེས་འབྱུང་ཚུལ་ཁྲིམས་བསླབ་པར་བརྟེན་བཅས་ཤིང༌༑ ༑གཞན་ཕན་བྱང་ཆུབ་སེམས་ཀྱིས་ཐུགས་རྒྱུད་གཏམས། །སྣོད་བཅུད་དག་མཉམ་དབྱེར་མེད་ཆེན་པོར་བསྡོམས། །སུམ་ལྡན་རྡོ་རྗེ་འཛིན་པར་གསོལ༴ །རིགས་བདག་དགེ་བའི་བཤེས་ཀྱི་ཞབས་པད་ལ། །མཉེས་པ་གསུམ་གྱིས་སྐྱོ་ངལ་མེད་པར་བསྙེན། །ཕྱི་ནང་རིག་གནས་མདོ་སྔགས་བཀའ་གཏེར་གྱི། །ཆོས་ཚུལ་རྒྱ་མཚོར་འཇུག་ལ༴ །ཁྱད་པར་འཇམ་དཔལ་གཞོན་ནུ་སྙིགས་དུས་སུ། །དཔལ་ལྡན་བླ་མའི་རྣམ་ཐར་རོལ་པ་ཡི། །འདྲེན་མཆོག་མཚུངས་མེད་རྣམས་ལས་ཟབ་རྒྱས་ཀྱི། །གདམས་པའི་བཅུད་མཆོག་བཞེས་ལ༴ །རང་གནས་ཡེ་ཤེས་རྡོ་རྗེའི་རང་ཞལ་ནི། །དགོངས་བརྒྱུད་འཕོ་བ་ཐོབ་པའི་རྟེན་འབྲེལ་གྱིས། །རང་ཞལ་ལྷུག་པའི་ངང་དུ་མངོན་སུམ་མཇལ། །ཆོས་ཀུན་དེ་ཉིད་རྟོགས་ལ་གསོལ༴ ཡོངས་འཛིན་དགེ་བའི་བཤེས་ཀྱི་ཞལ་སྒོ་ལས། །ཐོས་པའི་དོན་ལ་བསམ་པས་སྒྲོ་འདོགས་བཅད། །ཇི་བཞིན་བསྒོམས་པས་ཤེས་བྱའི་གཏིང་མཐའ་དཔོག །ཟག་མེད་ཤེས་རབ་རྡོལ་ལ༴ ཞེས་པས་དོན་བསྡུ་བའོ། །རྒྱ་ཆེན་ཤེས་བྱའི་མཁའ་ལ་སྐྱེས་སྦྱངས་ཤེས་རབ་མཁྱེན་གསུམ་རྩལ་རྫོགས་པའི། །སྨྲ་བའི་དབང་ཕྱུག་གདོང་ལྔ་དེ་ནི་བསླབ་གསུམ་ལུས་སྟོབས་རབ་རྒྱས་པས། །རྩལ་གྱིས་མཆོངས་པའི་ཤུགས་ཆེན་གཅིག་གིས་འཁོར་འདས་ཤེས་བྱའི་རླབས་རྒྱ་གཅོད། །འདི་ནི་འཇམ་དཔལ་སྨྲ་བའི་སེང་གེ་དངོས་སམ་དེ་ཡི་སྤུན་ཟླར་གྲགས། །ཆོས་ཚུལ་མང་དུ་ཐོས་པས་མི་ངོམས་ལན་ཚྭའི་ཆུ་བཞིན་ཡང་ཡང་བཞེས། །ཆ་ཤས་ཐོས་པའི་ནོར་ལྡན་ལས་ཀྱང་རང་གི་འདོད་པ་དང་དུ་བླངས། །ལུང་གི་ཡོན་ཏན་རྒྱ་མཚོའི་གཏེར་མཛོད་སྙིགས་དུས་ཁྱེད་འདྲ་གཞན་མ་མཆིས། །བུང་བས་རྩི་བཞིན་ཐུགས་རྒྱུད་དམ་པའི་ཆོས་ཀྱི་ནོར་བུའི་སྒྲོམ་དུ་གྱུར༑ ༑དེ་ལྟར་ཡོན་ཏན་ཚོགས་རྣམས་ཀྱང༌། །བརྗེད་ངས་རྐུན་བུས་མ་ཕྲོགས་ཤིང༌། དཔེ་ནག་སྟེང་དུ་མ་ལུས་པར། །ཐུགས་དབྱིངས་ཟབ་མོར་ཟུབ་མེད་བྲིས། །རང་ཉིད་ལྷག་པར་འདོད་པ་དང༌། །གཞན་དག་ཁྱད་གསོད་ཕྱིར་མིན་ཅིང༌། །བཀའ་དང་བསྟན་བཅོས་ལས་འབྱུང་བཞིན། །ཐོས་པ་དོན་ཡོད་ཉིད་དུ་བྱས། །ཁྱད་པར་ངེས་དོན་སྙིང་པོའི་བཞུགས་ཚུལ་གྱི༑ ༑ཕྱིར་མི་ལྡོག་པ་སེང་གེའི་སྒྲ་བསྒྲགས་པ། །དེང་དུས་ཀུན་མཁྱེན་བླ་མ་མཆོག་ཉིད་ལས༑ ༑གཞན་པ་སུ་ཞིག་མཐོང་ཐོས་མ་གྱུར་ཏོ། །རྒྱལ་བའི་ཡུལ་འདི་ལ་མོས་སྐྱེས་བུ་དེ། །སངས་རྒྱས་ཡོན་ཏན་ཚོགས་ཀྱི་སྣོད་གྱུར་དང༌། །ཡོན་ཏན་རྣམ་བཅུ་ཐོབ་པར་རྒྱལ་བས་གསུངས༑ ༑དེས་ན་འདི་འཛིན་སྐྱེས་བུ་འཕགས་ཆེན་དངོས། །ཞེས་བར་སྐབས་ཀྱི་ཚིགས་སུ་བཅད་པའོ། །
ད་ནི་ཐོས་བསམ་མཛད་པའི་གྲུབ་དོན་སྒོམ་པ་ཇི་ལྟར་ཛད་པའི་ཚུལ་མདོར་བསྡུས་སུ་གླེང་བར་བྱ་སྟེ།
དེ་ཡང་ཟླ་བ་སྒྲོན་མེའི་མདོ་ལས། རབ་ཏུ་བྱུང་བས་ཆོས་སྤྱོད་ཅི་འདྲ་བར། །ཟས་དང་གོས་དང་དེ་བཞིན་སྐོམ་རྣམས་དང༌། །མེ་ཏོག་སྤོས་དང་ཕྲེང་བ་རྣམས་ཀྱི་ནི། །ཁྱུ་མཆོག་རྒྱལ་བ་བསྙེན་བཀུར་བྱས་མི་འགྱུར། །གང་ཞིག་བྱང་ཆུབ་རབ་ཏུ་འདོད་བྱེད་ཅིང༌། །འདུས་བྱས་ངན་པས་ཡིད་འབྱུང་སེམས་ཅན་གྱི། །དོན་དུ་དབེན་པར་ཕྱོགས་ཏེ་གོམ་བདུན་བོར། །འདི་ནི་དེ་བས་བསོད་ནམས་ཁྱད་པར་འཕགས། །ཞེས་དང༌།དེ་ཁོ་ན་ཉིད་བསྟན་པའི་མདོ་ལས། ཤཱ་རིའི་བུ། གང་གིས་བསྐལ་པ་གཅིག་གི་བར་དུ་ཉན་པ་བས༑ གང་གིས་སེ་གོལ་གཏོགས་པ་ཙམ་ཅིག་ཏུ་དེ་ཁོ་ན་ཉིད་ཀྱི་ཏིང་ངེ་འཛིན་བསྒོམས་ན་བསོད་ནམས་འཕེལ་ལོ། །ཤཱ་རིའི་བུ་དེ་ལྟ་བས་ན། དེ་ཁོ་ན་ཉིད་ཀྱི་ཏིང་ངེ་འཛིན་འདི་གཞན་ལ་ནན་གྱིས་གདམས་པར་བྱའོ། །ཞེས་དང༌། རྟོགས་པ་རྒྱས་པའི་མདོ་ལས། ཐང་ཅིག་བསམ་གཏན་ཐུན་ཞུགས་ན། །ཁམས་གསུམ་གང་བའི་མི་རྣམས་ལ། །སྲོག་སྦྱིན་པས་ནི་འདི་དོན་ཆེ༑ ༑ཞེས་གསུངས་པ་ལྟར་སྔོན་བྱོན་གྱི་འཕགས་བོད་མཁས་གྲུབ་རྣམས་དང༌། འཇིག་རྟེན་གྱི་འདྲེན་པ་ཐུབ་པ་མཆོག་གིས་ཀྱང་ལོ་དྲུག་ཏུ་གཅིག་པུར་དཀའ་བ་སྤྱད་ཅིང་ཏིང་ངེ་འཛིན་ནི་སྒོམ་པར་མཛད་ནས་མཐར་བདུད་ཀྱི་སྡེ་བཏུལ་ཅིང་བྱང་ཆུབ་ཀྱི་སྙིང་པོར་གཤེགས་པ་ཡིན་ན། དབེན་པ་བསྟེན་ནས་ཡང་དག་པའི་དོན་ལ་སེམས་པར་ཅིའི་ཕྱིར་མི་བྱེད་དེ། ཐོབ་བྱ་མཐར་ཐུག་འགོག་པ་ཞི་བ་གྱ་ནོམ་ངེས་འབྱིན་གྱི་མཚན་ཉིད་ཅན་ཐེག་ཆེན་ལམ་གྱིས་བསྒྲུབས་པའི་རང་འབྲས་དམ་པ་མངོན་དུ་བྱེད་པ་ལ་བརྩོན་པ་བརྒྱ་གྱུར་དུ་སྐྱེ་བར་འོས་ཤིང༌། སྐྱེས་རབས་ལས། མང་དུ་ཐོས་པ་སྙཻམས་པ་མེད། །འབྱོར་པ་རྣམས་ལ་སེར་སྣ་མེད༑ ༑ནགས་ཚལ་གནས་སུ་ཆོག་ཤེས་པ། །ཡོན་ཏན་རྒྱན་གྱི་མཆོག་ཡིན་ནོ། །ཞེས་པ་ལྟར་དཔལ་ལྡན་བླ་མ་དམ་པ་འདི་ཆོས་བརྒྱད་ཀྱི་བུ་མོའི་འདུ་འཛི་ལས་རིང་དུ་བྱོལ་ཞིང་ཕྱི་ནང་གི་རྒྱུ་འགྲུལ་དང་གླགས་འཚོལ་{གླག་ཅོར}གྱིས་དབེན་པའི་གནས་དམ་པར་སྒོ་གསུམ་དབེན་པར་བསྟེན་ཏེ་རྒྱུའི་ཐེག་པའི་བྱང་ཆུབ་སེམས་དཔའི་བློ་སྦྱོང་གི་སྐོར་བཀའ་གདམས་རིན་པོ་ཆེའི་གཞུང་དང་གསུང་སྒྲོས་མན་ངག་རྣམས་ལ་ཐུགས་དམ་གྱི་སྙིང་པོར་མཛད། ཚད་མེད་རྣམ་པ་བཞི་དང་འབྲེལ་བས་བདག་གཞན་མཉམ་པ་དང༌། བརྗེ་བ། བདག་བས་གཞན་གཅེས་ཀྱི་ཐུགས་ལེགས་པར་འབྱོངས་ཤིང༌། སྟོང་པ་ཉིད་དང་སྙིང་རྗེ་ཟུང་དུ་འཇུག་པའི་བྱང་ཆུབ་ཀྱི་སེམས་ཡིད་བཞིན་གྱི་ནོར་བུ་རིན་པོ་ཆེ་བཅོ་ལྔའི་ཟླ་བ་ལྟར་ཉམས་པ་མེད་པ་ཐུགས་རྒྱུད་ལ་བསྟར་བས་སྐུ་གསུང་ཐུགས་ཀྱི་མཛད་པ་ཕྲ་མོ་རེ་རེས་ཀྱང་གཟུགས་ཅན་དང་གཟུགས་མེད་ཀྱི་འགྲོ་བ་མང་པོ་ལ་དངོས་དང་བརྒྱུད་ནས་ཕན་པ་མཐའ་ཡས་པ་སྟེར་ཞིང་ཐར་པའི་ས་བོན་ཐེབས་པ་དང༌། གསང་སྔགས་རྡོ་རྗེ་ཐེག་པ་ནི་དུས་གསུམ་ཀུན་ཏུ་འབྱུང་བར་དཀའ་སྟེ་དེ་དང་འཕྲད་པ་ནི་ཨུ་དུམ་ཝཱ་རའི་མེ་ཏོག་ལྟར་དཀོན་པ་དང༌། རྒྱུད་དོན་ཚུལ་བཞིན་རྟོགས་ནས་སྨྲ་བར་བྱེད་པ་ལ། དེ་བཞིན་གཤེགས་པ་རྣམས་ཀྱི་ཕྱག་རྒྱ་རྒྱ་ཆེན་དམ་པའི་དབང་བསྐུར་བ་ཡོངས་སུ་རྫོགས་པ་དང༌། རྡོ་རྗེའི་རིག་པ་འཛིན་པ་དེ་ནི་བྱང་ཆུབ་རྡོ་རྗེ་དང་མཚུངས་པར་བལྟ་བར་གསུངས་ཏེ། གསང་སྙིང་ལས། དེ་བཞིན་གཤེགས་པ་ཐམས་ཅད་ཀྱི། །ཕྱག་རྒྱ་གསང་ཆེན་སྙིང་པོ་འདི། །རྟོགས་ནས་སྨྲ་བར་གང་བྱེད་པ། །དེ་ནི་ང་ཡིན་དབང་ཡང་རྫོགས། །ཞེས་དང་གསང་བ་འདུས་པའི་རྒྱུད་ཕྱི་མ་ལས༑ གང་ཞིག་གཙོ་བོ་སྒྲུབ་པ་པོ་མཐོང་རེག་པ་དང༌། །ལེགས་པར་དྲན་དང་མིང་ཙམ་ངེས་པར་ཐོས་པ་དང༌། །དད་པར་བྱེད་ཅིང་ཕྱོགས་གཅིག་ཙམ་ཞིག་འཛིན་པ་དང༌། །བྱང་ཆུབ་རྡོ་རྗེ་འདྲར་བལྟ་དེ་ལ་རྟག་ཕྱག་འཚལ། །ཞེས་འབྱུང་བ་ལྟར་དེ་བཞིན་གཤེགས་པ་ཀུན་གྱི་གསང་བ་དམ་པ་སྔགས་ཀྱི་ཐེག་པའི་ཡང་རྩེ་རྣལ་འབྱོར་བླ་མེད་ནང་རྒྱུད་སྡེ་གསུམ་གྱི་བསྐྱེད་བཟླས་རྫོགས་པའི་རྣལ་འབྱོར་གྱིས་དྭངས་མའི་སྒོ་གསུམ་རྡོ་རྗེ་གསུམ་དུ་གྲུབ་པར་བྱེད་པས་སྐུ་ཚེ་དེ་ཉིད་ལ་ཟུང་འཇུག་སྐུ་བཞིའི་དབང་ཕྱུག་དཔལ་ཧེ་རུ་ཀཿརྡོ་རྗེ་འཛིན་རྒྱལ་ཆེན་པོའི་ས་མཆོག་དམ་པར་གཤེགས་པའི་རྟགས་སྣང་མངོན་དུ་གྱུར་པ་སྟེ། དེ་ཡང་སྔ་ཕྱིར་བསྡོམས་པས་བགྲང་བྱ་ཉི་ཤུ་ལྷག་ཙམ་དུ་ལྷག་པའི་ལྷའི་བསྙེན་སྒྲུབ་དང༌། མཚན་བཅས་མཚན་མེད་ཀྱི་ཐུགས་དམ་ལ་ཆིག་དྲིལ་དུ་བརྩོན་པ་ཆུ་བོའི་རྒྱུན་བཞིན་གནང་བ་སྟེ། ཏིང་འཛིན་རྒྱལ་པོ་ལས། ཆོས་འདི་བསྒོམ་པར་མ་བྱས་ན། །ཆོས་ཉིད་མཐོང་བར་མི་འགྱུར་ཏེ། །ཆུ་བོ་མཐོང་དང་ཐོས་པ་ཡིས། །མ་འཐུངས་སྐོམ་པ་ཇི་ལྟར་སེལ། །ཞེས་དང༌། གཙུག་གཏོར་ཆེན་པོའི་མདོ་ལས། བསྐལ་པ་མང་པོར་ཐོས་པ་དང་བསམ་པ་བས་ནི་ཉིན་གཅིག་ཆོས་ཉིད་ཀྱི་དོན་བསྒོམས་པས་བསོད་ནམས་ཆེའོ། །དེ་ཅིའི་ཕྱིར་ཞེ་ན། དེས་སྐྱེ་འཆིའི་ལམ་དང་རིང་དུ་བྱེད་པའི་ཕྱིར་རོ། །ཞེས་སོགས་རྒྱ་ཆེར་འབྱུང་བ་ལྟར། ཁམས་གསུམ་གྱི་ཟག་པ་དང་ཀུན་སྦྱོར་གྱི་འཆིང་བ་དང༌། ཆོས་ཉིད་ཀྱི་གནས་ལུགས་ལ་མཚན་འཛིན་ཤེས་བྱའི་སྒྲིབ་པ་ཀུན་གཞིའི་བག་ཆགས་སྣང་གསུམ་འཕོ་འགྱུར་གྱི་སྒྲིབ་པ་ཐམས་ཅད་ཤིན་ཏུ་རྣམ་པར་དག་པ་ཡེ་ཤེས་ཀྱི་སྐུ་མཚན་མ་མེད་པ་ཟག་མེད་རྡོ་རྗེའི་སྐུ་མཆོག་མངོན་དུ་བྱེད་པ་ནི་ནང་དུ་ཡང་དག་འཇོག་པ་ལས་བྱུང་བ་ཡིན་ཏེ། ཇི་སྐད་དུ། ཅི་འདྲ་བ་ཡི་ལས་བྱས་ན། །རྣམ་པར་སྨིན་པ་དེ་འདྲར་འགྱུར། །ཅེས་པ་ལྟར་ཁམས་དྲུག་ལྡན་གྱི་རྟེན་འདི་ནི་རྡོ་རྗེ་ཐེག་པའི་ལམ་གྱི་རྟེན་ཆེས་ཁྱད་པར་དུ་འཕགས་ཤིང༌། སྦྱང་གཞི་སྦྱང་བྱ་སྦྱོང་བྱེད་གནད་དུ་སོང་བ་ལས་སྦྱངས་འབྲས་མངོན་དུ་གྱུར་པ་དབང་པོ་རབ་དད་བརྩོན་མཆོག་དང་ལྡན་པ་ལ་མཐོང་བའི་ཆོས་ལ་མྱོང་བར་གྱུར་པས་ཏེ་རིག་འཛིན་གྲུབ་པ་རྒྱ་མཚོའི་འཁོར་ལོས་སྒྱུར་བ་སྟེ། དེང་གི་དུས་ན་དཔལ་ལྡན་བླ་མ་དམ་པ་འདི་ལྟ་བུ་ཤེས་པར་བྱ་ཡི། གཞན་དུ་ཐོས་པ་ཅུང་ཟད་ཀྱང་མེད་ཅིང་བླུན་སྒོམ་མུན་པའི་གཏིང་རྡོ་ཡིད་ལ་བྱེད་པས་གཏི་མུག་གི་མུན་པ་ཆེས་ཆེར་འཐིབ་པ་དང༌། ལ་ལ་དག་མང་དུ་ཐོས་ཀྱང་སེམས་ཐོག་ཏུ་མ་ཁེལ་ཞིང་པྲ་ཡས་པས་ཆོས་དང་གང་ཟག་ལ་རྒྱབ་གྱེས་ཏེ་ལས་མཐའ་ལོག་པའམ། ཡང་ན་དུག་ལྔ་འཁྲུག་ཅིང་དག་སྣང་ཅུང་ཟད་ཀྱང་མེད་པ་གྲུབ་མཐའི་གདོན་ཆེན་པོས་ཟིན་ཏེ་ཆོས་སྤངས་པའི་ལས་ཚབས་པོ་ཆེ་ལ་ཞུགས་པ་དང༌། བདག་འདྲ་འགའ་ཞིག་ནི་བསྙེན་སྒྲུབ་བྱེད་པ་ཡིན་ཟེར་རྣམ་རྟོག་རྒྱ་འབྱམས་ཀྱི་དབང་དུ་ཤོར་ཏེ་ལྷ་སྔགས་ཏིང་འཛིན་གྱི་འཁོར་ལོར་མ་ཡེངས་པར་གནས་པ་ལྟ་ཞོགམོས་པ་ཙམ་ཡང་མི་བྱེད་པར་བཟླས་པའི་གྲངས་ཙམ་ལ་རྩིས་སུ་བྱས་ནས་ཕྲེང་རྡོག་མཛུབ་མོ་ཟད་ཟད་དུ་བགྲངས་པ་རྣམས་ལ་བལྟས་ན། རྗེ་འདིའི་སྒྲུབ་ཚུགས་དང༌། དམ་བཅའི་སྙིང་སྟོབས་གང་ཐོག་མར་གཡར་དམ་བཅས་པ་དེ་ལས་ཅུང་ཟད་ཀྱང་མི་འདའ་བར་བསྐྱེད་བཟླས་ལ་ཉམས་བཞེས་རྒྱུད་ལུང་མན་ངག་རིག་འཛིན་གོང་མའི་ཕྱག་བཞེས་ལྟར་དུས་གྲངས་མཚན་མའི་བསྙེན་པ་ཚད་དུ་ཕྱིན་པ་གནང་བའང༌། རྗེ་ཉིད་ཀྱི་གསུང་ལས། བདག་འདྲ་ཡུལ་དུས་བསྐལ་པ་ཆེས་དམན་ཡང༌། །སངས་རྒྱས་དངོས་བྱོན་བཤེས་གཉེན་དུ་མ་ཡིས༑ ༑རྗེས་བཟུང་སྨིན་གྲོལ་བདུད་རྩི་མང་ཙམ་མྱོང༌། །དེ་སླད་སྙིགས་མའི་དུས་མཐར་སྐལ་བཟང་སྙམ། །མི་ཚེ་ཕལ་ཆེར་གཡེང་བས་ཁྱེར་མོད་ཀྱི། །བཅུ་ལྷག་བགྲང་བྱར་བསྙེན་སྒྲུབ་བརྩོན་ཁུལ་བགྱིས། །ངེས་རྫོགས་ལམ་ལ་བརྟན་པ་ཐོབ་མིན་ཡང༌། །མོས་སྒོམ་ཙམ་ལ་ཅུང་ཟད་འདྲིས་པར་བྱས། །ཞེས་སྔ་ཐོག་མཛད་པའི་གསུང་ཞིག་ལས་འབྱུང་བ་དང༌། ཕྱིས་ལྕགས་བྱ་ལོ་ནས། མེ་སྟག་ལོར་མྱ་ངན་འདས་པ་ལ་ཐུག་གི་བར་དུ་ཟེ་ཆེན་རི་ཁྲོད་པདྨ་འོད་གླིང་གི་ཡང་དབེན་བདེ་མཆོག་བཀྲ་ཤིས་དགེ་འཕེལ་གླིང་དུ། ཕྱོགས་གཞན་དུ་བྱོན་པ་ལྟ་ཞོག་དགོན་དུའང་མ་ཕེབས་ཤིང༌། དབང་ཆོས་ཀྱི་སྐབས་ཁ་ཤས་ལས་བཅད་རྒྱ་ཁོ་ནར་བཞུགས་པ་ཡིན་ལ། དེ་ལྟར་བཞུགས་པའི་སྐབས་རྣམས་སུ་སྒྲུབ་པའི་རྟགས་མཚན་བསམ་གྱིས་མི་ཁྱབ་པ་ཡོད་པ་གོར་མ་ཆགས་ཀྱང་སྔོན་གྱི་བཀའ་གདམས་པའི་རྣམ་ཐར་བཞིན། དམན་མོའི་ས་བཟུང༌། ཧྲུལ་པོའི་གོས་གྱོན་གསུངས་པའི་དཔེ་ལྟར་ངེད་ནས་ཅིའང་མི་ཤེས་མི་གོ་ཞེས་ཐུགས་གཏིང་ནས་མི་མཁྱེན། མི་རྟོགས་པའི་ཚུལ་ཁོ་ན་གནང་བ་ལས། འགའ་ཞིག་གི་ཁ་ནས་མི་ཤེས་ཟེར་ཡང་དོན་ལ་ཐམས་ཅད་མཁྱེན་པར་ཞལ་གྱིས་འཆེས་པའི་རིགས་དེ་འདྲ་གཤིས་ལ་མི་གནས་པས་ནང་གི་ལམ་རྟགས་ཀྱི་སྒྲོས་ཙམ་ཡང་ཕྱི་ནང་སུ་ལའང་མི་གསུངས་ཤིང་བུམ་ནང་གི་མར་མེ་ལྟར་སྦས་ཤིང་རྒྱུན་བསྣམས་ལི་ཐོ་འགའ་ཞིག་ཏུ་དྷརྨ་གུ་ཎ་སོགས་རེ་ཟུང་ཕྱག་བྲིས་གནང་འདུག་པ་འདི་ཅི་ལགས་ཞེས་ཀོང་སྤྲུལ་ཡང་སྲིད་ནས་བཀའ་འདྲི་ཞུས་པས་བླ་མ་སོགས་རྨི་ལམ་དུ་མཇལ་བ་རེད་གསུངས་ཀྱང་འདི་ཞེས་སོ་སོར་ངེས་དཀྲིགས་ཅན་དུ་འོལ་ཚོད་ཀྱིས་ཡི་གེར་འགོད་མ་ནུས་ལ། དམིགས་བསལ་རྗེ་ཉིད་ནས་ཕྱག་ཐོར་བཏབ་པའང་འོག་ཏུ་འཁོད་པ་འདི་ཙམ་ལས་ཅིའང་མི་འདུག་ཤིང༌། ངག་རྒྱུན་ཁུངས་མར། རྗེ་མི་ཕམ་རིན་པོ་ཆེ་ནས། ཁྱེད་ཕུར་པའི་གྲུབ་བརྙེས་ཀྱི་སྐྱེ་རྒྱུད་ལ་འདི་ནས་ཕར་བྱོན་ནས་ཕུར་པ་རྟགས་མ་རྫོགས་པར་སྒྲུབ་དགོས་རྟགས་ནམ་རྫོགས་ན་སྦྱིན་སྲེག་གྱིས་ཞེས་ཕེབས་བཞིན་བསྙེན་སྒྲུབ་གནང་བས་ལོ་གཅིག་ནས་རྟགས་མཚན་རྫོགས་ཏེ་སྦྱིན་སྲེག་གནང་ཞིང༌། དེ་སྐབས་ཀྱི་ཕྱག་བྲིས་ཐོ་བཀོད་པར་ཉེ་གནས་པར་ལྐོག་མཇལ་བྱུང་བར། རྡོ་རྗེ་གཞོན་ནུའི་དཀྱིལ་འཁོར་ཡོངས་རྫོགས་ཀྱི་ཞལ་བསྟན་ཚུལ་དང༌། ཉེ་གནས་པའི་རུས་པ་རྡུང་སྤྱད་ཀྱི་རྡོ་ཞིག་ཡོད་པ་ཞབས་ཀྱིས་འདམས་ལྟར་བརྫིས་པ་ཉེ་གནས་པས་བསྐུངས་ནས། ད་ལྟ་སྒྲུབ་ཁང་པདྨ་འོད་གླིང་གི་གྱང་ལོགས་སྦྱར་བའི་ཞབས་རྗེས་འདི་རྗེ་ཉིད་ཀྱི་འཁྲུལ་མེད་ཡིན་པ་ལ་སྦས་མ་ཐུབ་པ་མངོན་པར་གྱུར་ཀྱང་བླ་མ་གཞན་ཞིག་གི་རེད་ཅེས་ནན་གྱིས་གསུངས་པ་དང༌། སྐྱབས་རྗེ་རབ་འབྱམས་ལྔ་པ་དང་སྐུ་རྩེད་ཀྱི་ཚུལ་དུ་ཕྱག་སྨྱུག་ལ་མདུད་པ་མཛད་པ་དང༌། ལྡུམ་བུ་གྲངས་བཀྱེ་མཛད་པ་དང་རྗེ་འདིས་རྡོ་རིལ་ཞིག་ཕྱག་གིས་དྲིལ་ནས་ཆངས་བུ་བཅངས་ཏེ་འདི་འདྲ་ཁྱེར་ཤོག་གསུངས་པ་སོགས་རླུང་སེམས་ལ་རང་དབང་ཐོབ་པའི་གྲུབ་པའི་རྟགས་མཚན་མངོན་སུམ་གྱུར་པ་དང༌། དད་ལྡན་དག་གིས་ཞུས་པའི་གང་ཟག་སོ་སོ་ལ་གནང་བའི་ཞལ་གདམས་ཀྱང་མ་འོངས་པར་ཆོས་མཐར་ཕྱིན་མིན་སོགས་ཐམས་ཅད་ལྐོག་གྱུར་མངོན་སུམ་གཟིགས་པའི་ལུང་བསྟན་འབའ་ཞིག་ཏུ་སོང་བས། གནང་ཡུལ་དེའི་རྒྱུད་ཐོག་ཏུ་ཚད་མས་ཕབ་ཕྱིར་ཕྱིས་ངེས་ཤེས་ལྷག་པར་སྐྱེ་བའི་རྒྱུར་སོང་བས་མཚོན་དུས་གསུམ་སྒྲིབ་མེད་དུ་གཟིགས་ཤིང༌༑ ཕྱིས་སེམས་ཅན་སྤྱི་མཐུན་གྱི་བསོད་ནམས་དམན་པ་དང༌། ལྷག་པར་རྙིང་བསྟན་ལ་གེགས་ཆག་ཆེ་བས་ཟས་དུག་གིས་སྙུན་གྱིས་ཐེབས་པ་ན། རྩ་རླུང་འབྱོངས་པའི་ནུས་པས་སྐུ་དངོས་ལ་གནོད་པར་མ་ནུས་ཀྱང་སྙུན་རོ་ལྟ་བུས་འཕར་ལྡང་སྐབས། མི་ཕལ་པ་ཡིན་ན་མལ་སར་ལྷུང་བ་ལས་ཐབས་མེད་གྱུར་ངེས་ནའང༌། བསྙུན་གྱི་རྣམ་པ་ཡེ་མི་མངའ་བའི་ཚུལ་གྱིས་ཞལ་ཏ་དང་སྐུ་རྩེད་བཞེས་པ་ལྟ་བུ་ཐུགས་སྤྲོ་སྤྲོ་ལྟར་མཛད་ནས་བཞུགས་ཤིང༌༑ བསྙུན་དྲིས་ཞུས་པ་ན་དེ་ཙམ་དྲགངེད་སྔོན་ལས་ཀྱི་ནད་སྨན་དཔྱད་ཀྱིས་བཅོས་རྒྱུ་མེད་འདྲ་ཞེས་བསྙུན་གཟུགས་ཡོད་པའི་ཚུལ་བསྟན། རང་ཉིད་གཅིག་པུར་བཞུགས་པ་ན་ཕལ་ཆེར་སྐུ་གཅེར་བུར་ལུས་གནད་དང་ལྡན་པར་བཞུགས་པ་དང༌། བསམ་གཏན་གྱི་ཟས་ཀྱི་འཚོ་བས་དཀའ་སྤྱད་ཀྱི་གསོལ་ཆས་ཉུང་ཟད་ཙམ་ལས་མི་བཞེས་ཀྱང་སྐུ་མདོག་དཀར་ཞིང་སྐུ་ཤ་རྒྱས་པ། གཉེར་མ་མེད་ཅིང༌། གཟི་མདངས་དང་ལྡན་པར་ཕྱིས་སྐུ་ན་སྨིན་པའི་དུས་སུའང་ཡོད་ཅིང་གང་དུ་བཞུགས་ཀྱང་ཚུལ་ཁྲིམས་ཀྱི་དྲི་བསུང་འཐུལ་བས་སྣོམ་ན་དགའ་བ་དང༌། བཀའ་བཀྱོན་སོགས་གཏན་ནས་མི་གནང་ཡང་མཆོག་དམན་སུ་ཡང་ཟིལ་གྱི་གནོན་ཅིང་འགྲོགས་ན་བདེ་བ་དང༌། དབང་དུས་ཡེ་ཤེས་འབེབས་པ་དང་ཁྱད་པར་རིག་པ་རྩལ་དབང་ལྟ་བུའི་སྐབས་དགོངས་པ་ལ་བཞུགས་པས་སྐུ་གནས་འགྱུར་ཅིང་སྐུ་ཟིལ་ལྷག་པར་བརྗིད་པས་ཐམས་ཅད་ཀྱི་ཐ་མལ་སྣང་ཤེས་རང་འགགས་སུ་འགྲོ་བ་བཅས་ཀུན་གྱི་མཐུན་སྣང་དུ་གྲུབ་པ་སྟེ། འདི་དག་ཀྱང་ནང་གི་གྲུབ་པའི་ཡོན་ཏན་ལས་བྱུང་བའི་རྟགས་མཚན་ཡང་དག་པའོ། །དེ་ཡང་རྗེ་བླ་མ་ཉིད་སྔར་ཞེ་ཆེན་རི་ཁྲོད་དུ་དཔལ་ཆེན་བཛྲ་ཀུ་མ་རའི་ལྗགས་བསྙེན་བཞུགས་སྐབས་ཐུན་མིན་གྱི་རྣམ་ཐར་ཕྱག་བྲིས་སུ་བཀོད་པ་ཚན་པ་ཁ་ཤས་ཉེ་གནས་པས་མཐོང་ཡང་རིང་པོར་མ་ཐོགས་པ་གོས་དཀར་མོའི་ཀློང་དུ་རྒྱས་བཏབ་པ་ལས། གསང་རྣམས་འདི་སྐོར་མགོ་ཚན་གཅིག་ཆབ་གསང་བྱོན་ཤུལ་ཉེ་གནས་པས་བརྐུས་ཏེ་སྦས་པ་ལས་འབྱུང་བ་རྗེ་ཉིད་ཀྱི་གསུང་ཉམས་པ་མེད་པ་བཀོད་པ་ལ་བླ་མ་ཡེ་ཤེས་མཁའ་འགྲོའི་གནང་བ་སྩལ་ཏུ་གསོལ། དེ་ཡང་འདི་ལྟར་འབྱུང་སྟེ། བླ་མ་དང་གཉིས་སུ་མེད་པའི་དཔལ་རྡོ་རྗེ་གཞོན་ནུ་ལ་ཕྱག་འཚལ་ལོ། །རིག་པ་ཡེ་ཤེས་ཀྱི་ཕུར་པ་ཆོས་ཀྱི་དབྱིངས་ལ་ཐེབས་པར་བྱིན་གྱིས་རླབས་དུ་གསོལ། དེ་ཡང་དགའ་བ་ཡི་ལོ་སྨིན་དྲུག་གི་ཉ་བའི་དམར་ཕྱོགས་ཀྱི་རྫོགས་པ་དང་པོར་ལྷ་ཡི་བླ་མ་རྒྱལ་སར་ཕེབས་པའི་འཕྲོད་སྦྱོར་དགེ་བའི་ཉིན་སྒྲུབ་སྡེ་པདྨ་འོད་གླིང་དུ་ཁོ་བོ་ཨོ་རྒྱན་ཐུགས་མཆོག་རྡོ་རྗེས་བསྟན་འགྲོ་སྤྱིའི་ཞབས་འདེགས་སུ་དམིགས་ནས་རྒྱལ་ཀུན་ཕྲིན་ལས་གཅིག་ཏུ་བསྡོམས་པ་དཔལ་ཆེན་པོ་རྡོ་རྗེ་གཞོན་ནུའི་བསྙེན་སྒྲུབ་ཀྱི་མཚམས་ལ་ཞུགས། ཚེས་༢༤ཉིན་བླ་མ་རྒྱང་འབོད་བྱས༑ ཚེས་༢༦ཉི་དྲོས་སུ་བསྡམས། འདི་སྐབས་ཕྱི་ཡི་འདུ་བ། ནང་གི་རྣམ་རྟོག གསང་བའི་ཉམས་སྣང་ཀུན་ཅུང་འཚུབ། ཉེར་དགུའི་ནུབ་རྨི་ལམ་དུ། ཕྱོགས་ཀུན་ནས་སྤྱང་ཀི་མང་པོས་ངུར་མོ་རབ་ཏུ་སྒྲོགས་ཤིང༌། དེའི་ནང་ནས་སྤྱང་ཀི་ཤིན་ཏུ་ཆེ་བ་ཞིག་ཁང་སྟེང་དུ་མཆོངས་ནས་རེས་ངུར་མོ་དྲག་ཏུ་བྱེད། རེས་ང་རོ་སྒྲོགས། རེས་ཁྱི་ཟུག་བྱེད། རེས་གར་བྱེད། རེས་མཁའ་ལ་འཕྱོ། རེས་ལུས་ས་ལ་བརྡེག རེས་ས་འབྲད་པ་སོགས་འཇིགས་པའི་རྣམ་འགྱུར་སྣ་ཚོགས་བྱས་མཐར་ཁང་པའི་ནང་དུ་ཡོང་གྲབ་བྱེད་པ་ལ་དགག་སྒྲུབ་འཇིགས་སྣང་གང་ཡང་མ་བྱས་པར་ལྷོད་ཀྱི་གློད་ནས་བལྟས་པས་ཡལ་སོང༌། ཡར་ཐོ་རེངས་ཁར་སྔར་གྱི་མཆོད་རྟེན་རྙིང་པ་ཞིག་པོ་ཞིག་སླར་ཁོ་བོས་ཞལ་གསོ་འདུག་པར་བུད་མེད་ཞིག་བྱུང་ནས་བརྩིགས་པའི་གྲོགས་དན་ལེགས་པོ་བྱས་ནས་བུམ་ལྟོ་བར་བརྩིག་དེ་ནས་ཁྱེད་རང་གིས་བརྩིགས་དང་རིང་པོར་མི་ཐོགས་པར་འགྲུབ་པར་འགྱུར་རོ་ཟེར་བ་རྨིས། མགོ་ཟླའི་ཚེས་གསུམ་ནས།རིག་འཛིན་བླ་མའི་བྱིན་རླབས། ཆོས་ཉིད་བདེན་པའི་ནུས་མཐུ། གསང་སྔགས་ཟབ་མོའི་བྱིན་འབྲས་བསླུ་མེད་ཀྱིས་ཕྱི་ནང་གི་རྐྱེན་དང་འཚུབ་སློང་རྣམས་དབྱིངས་སུ་ཞི་སྒོ་གསུམ་ཆོས་ཕྱོགས་ལ་ཅུང་བཀོལ་ཐུབ་པས་དགེ་སྦྱོར་ན་ཕྲན་བུ་འཕར་རོ། །འདི་ཡར་མར་ཉམས་རྨིས་འདྲ་མིན་སྣ་ཚོགས་བྱུང་ཡང་འདིར་མ་བྲིས་སོ། །འདིའི་བཅུ་བཞི་ནུབ་རྗེ་བླ་མ་ཀུན་གཟིགས་བློ་གྲོས་མཐའ་ཡས་མཇལ། ཨ་ཏི་རང་བྱུང་ཆེན་པོའི་ཉམས་ལེན་ལག་ཁྲིད་ཟབ་མོ༑ རིག་པ་རྩལ་གྱི་དབང་བཅས་ཐོབ་པ་རྨིས། བར་འདིར་མཆོག་སྤྲུལ་རིན་པོ་ཆེར་བསྙུན་གཞི་འབྱུང་ཚུལ་དང༌། ཁྱིམ་ནས་ཁུ་རྒན་མ་འཚོ་བ་སོགས་ཀྱི་སེམས་ཚོར་ཟ་ཟི་བན་བུན་རྣམས་ཀྱང་བྱུང༌། ཡང་སོར་མོའི་རྩེ་ནས་རཀྟའི་རྒྱུན་བབ་པས་ཐམས་ཅད་འཇིམ་པ་འབའ་ཞིག་ཏུ་སོང༌། ཡང་རྗེ་བློ་གྲོས་མཐའ་ཡས་མཇལ། བླང་དོར་བསླབ་སྟོན་མང༌། ཡང་ཚིགས་སུ་བཅད་པ་འགའ་ཞིག་ཀྱང་ཐོས། ཆུ་སྦྲུལ་གྲོ་བཞིན་ཅན་གྱི་ཉེར་དྲུག་ནུབ་དམ་པ་རྒྱ་གར་ཡིན་ཟེར་བའི་སྐྱེ་བོ་ཕོ་མོ་མང་པོའི་དབུས་ན་ཨ་ཙ་ར་ནག་པོ་རས་རྐྱང་འཕྲག་ལ་བཀལ་བ་ཞིག་དང་མཇལ། དབུ་རལ་ཐོར་ཅོག་ཏུ་འདུགསྨིན་དྲུག་ཟླ་བའི་ཚེས་གསུམ་ནུབ་རྗེ་བླ་མ་གུ་ཎ་ས་ར་དང་མཇལ། ཐུགས་ཁ་ཤིན་ཏུ་གཤིན་པའི་གསུང་གླེང་མང༌། ཚེས་བཞི་ནུབ་དཔལ་ཆེན་ཡང་དག་ཧེ་རུ་ཀའི་བསྒྲུབས་པ་བྱས་ན་བསྟན་འགྲོ་སྤྱི་སྒེར་ཕན་པའི་ཡི་གེ་ཞིག་དང༌༑ གཞན་བཀའ་ཤོག་གཅིག་བཅས་འབྱོར། ཞབས་དྲུང་རིན་པོ་ཆེའི་མདུན་ནས་རེད། དགོན་ལ་ཅུང་འཚུབ་པའི་ལྟས་དང་རིམ་གྲོ་འགའ་ཞིག་ཐོས། ཡང་ཁོ་བོས་དམག་དཔོན་བྱས་ཏེ། བྱང་ཕྱོགས་ཀྱི་ཡུལ་གྲུ་ཐམས་ཅད་བཅོམ། རྫོང་མཁར་ཐམས་ཅད་ཤུལ་མེད་དུ་བཤིགས༑ ཡུལ་འཁོར་སྲུང་ཡིན་ཟེར་བའི་མི་དཀར་པོ་ཞིག་གིས་ཞུམ་པའི་སྟབས་ཀྱིས་བཀའ་ནོད་པ་རྨིས། ཡང་ཁྱི་སྨྱོན་ནག་པོ་ང་རོ་འབྲུག་ལྟར་སྒྲོགས་པ། མཆེ་བ་གངས་རི་ལྟར་གཙིགས་པ། ནམ་མཁའི་རླུང་ནག་ལས་བང་མགྱོགས་པ་ཞིག་གིས་སྔར་ཡང་ཡུལ་ཁམས་མང་པོ་བརླག་ཟེར་བ་ཞིག་འཇིགས་པའི་གཟུགས་ཀྱི་ང་ཡི་ཟུར་དུ་བྱུང་བས་ང་ཡི་གྲོགས་ཕལ་ཆེར་བྲོས། ལ་ལ་སྔངས་ཤིང་འགའ་ཞིག་གིས་རྡོ་ཡིས་བརྡེག་པར་རྡོ་རྣམས་སིལ་བུར་འཐོར་ཏེ་ཐམས་ཅད་ཅི་བྱ་གཏོལ་མེད་དུ་གྱུར་པས་ཁོ་བོས་མ་འཇིགས་ཤིག་ཅེས་དབུགས་ཕྱུང་སྟེ། ཁྱི་སྨྱོན་དེ་ཁོ་བོ་རང་གིས་བསད་སྙིང་དེ་བཏོན་ཏེ་ལག་པ་གཡོན་དུ་ཐོགས་ཏེ་གར་བྱེད་པ་རྨིས། ཡང་ཡིད་དུ་མི་འོང་བའི་ཡུལ་ཁམས་ཞིག་ན་འབྲོག་དུད་སྐྱུག་བྲོ་བ་དུ་མའི་ནང་དུ་ཁོ་བོ་འདུག་པ་དེ་ལ་ཡིད་སྐྱོ་ནས་གཅིག་པུར་སོང་བས་བྲག་ངོ་ཁུང་དོག་པ་ལྕོང་རོང་དང་ངམ་གྲོག་སོགས་ཤིན་ཏུ་བགྲོད་དཀའ་བ་འབའ་ཞིག་བརྒྱུད་ནས་མཐར་ལ་གནམ་དུ་ཟུག་པ་ཞིག་ལ་འཛེག་པས། ལམ་བར་དུ་ཡུལ་དང་སྤང་ལྗོང་སོགས་མཆོག་དམན་སྣ་ཚོགས་འདུག་པའི་རྩེ་མོར། རྩྭ་རྣམས་རིན་ཆེན་བཻཌཱུརྻ་ལྟར་སྔོ་བ་སྲིད་དུ་སོར་ལྔ་ཙམ་ཡོད་པ། ཕལ་གྱི་རྩྭ་ལྟ་བུ་མ་ཡིན་པ། འཇམ་ཞིང་མཉེན་པ། རེག་པ་ཙམ་གྱིས་བདེ་བ་སྟེར་ནུས་པ། མེ་ཏོག་རྣམས་རིན་པོ་ཆེ་གསེར་ལས་བྱས་པ་སོགས་ཕུན་སུམ་ཚོགས་པའི་གནས་ཞིག་ཏུ་ཕྱིན་པ་སོགས་ཉམས་རྨིས་སྣ་ཚོགས་བྱུང་ངོ༌། །
མགོ་ཟླའི་ཚེས་བཅུ་ནས་སྙན་བརྒྱུད་ཡང་ཕུར་སྦྲགས་མའི་སྔོན་འགྲོ་ཁྱུག་ཙམ་བཏང་ནས་ཚེས་བཅུ་བཞི་ནས་བསྙེན་པའི་དབུ་བཙུགས་པས་དེ་ཉིད་ནས་བཟུང་རིམ་གྱིས་མགོ་ལོག་གི་ཡུལ་དུ་ཕྱིན་དུས་ཀྱི་བར་ཆད་གློ་བུར་བགེགས་ཆེན་གྱི་གཙོས་ཐམས་ཅད་རིམ་གྱིས་དྭངས༑ ཏིང་ངེ་འཛིན་ཡང་མཆོག་ཏུ་འཕེལ། ཚེ་རབས་ནས་ལས་འབྲས་ཡོད་པའི་ལྷ་ཞིག་ཡིན་སྙམ་སྤྲོ་བ་འཕེལ། ཉེར་ལྔའི་ཐོ་རེངས་ཀུན་གཟིགས་བློ་གྲོས་མཐའ་ཡས་དང་མཇལ།ཡང་ཕུར་སྦྲགས་མའི་དབང་བཞི་སྔར་ཡོད་འདི་ཉིད་ལན་གསུམ་བར་བསྐྱར་ནས་གནང༌། ཐུན་མིན་རྫོགས་རིམ་གྱི་སྐོར་ངོ་མཚར་བ་སྔར་མེད་པའང་མང་པོ་གནང༌། དེ་རྣམས་འདིར་ཡོད་པ་ཡིན་གསུངས་ནས་ཉིད་ཀྱི་ཕྱག་བྲིས་ཤོག་དྲིལ་ཆགས་གང་དང༌། མགོ་ཚེམས་ཆུང་ངུ་ཁ་ཤས། སམ་ཊ་ཞིག་གི་གང་ཕྱག་བྲིས་མཛད་པ་བཅས་གནང་བ་རྨིས། རྒྱལ་ཟླའི་བཅོ་བརྒྱད་ནུབ་ཀུན་གཟིགས་བློ་གྲོས་མཐའ་ཡས་དང༌། ཛར་སྤྲུལ་མཁན་སློབ་སྐུ་སྔར་བས་གཟི་བརྗིད་ཆེ་བ་ཞིག་མཛད་ནས། དགྱེས་པའི་ཉམས་འགྱུར་དུ་མ་དང་བཅས་ཤེལ་དཀར་གྱི་ཕྲེང་བ་བརྒྱ་རྩ་རིན་ཐང་དང་བྲལ་བའི་རིན་པོ་ཆེའི་རྒྱན་གྱིས་སྤུད་པ་ཞིག་སྩལ་ནས། བླང་དོར་གྱི་བསླབ་བྱ་མང་པོ་མཛད་པ་སེམས་ལ་ཆོངས་ཤིགའདིའི་ཉེར་དྲུག་ནུབ་ཀུན་མཁྱེན་འཇིགས་མེད་གླིང་པ་ཡིན་གསུངས་པའི་རྣལ་འབྱོར་པ་སྐུ་མདོག་དམར་སྨུགརལ་པའི་ཐོར་ཅོག་གླེགས་བམ་གྱིས་མཛེས་པ། སྙན་གོང་དུང་གི་བརྒྱན་པ་ནང་གོས་དཀར་པོ་ཕུ་དུང་ཅན་སྟེང་གཟན་དཀར་དང་ཤམ་དཀར་ཅན། སྒོམ་ཐག་གསོལ་བ་ཞིག་དང་མཇལ། ཕྱག་གཉིས་ཁོ་བོའི་མགོར་བཞག་ནས་སྨོན་ལམ་དང་ཞལ་ཏ་མང་པོ་མཛད་པ་རྨིས། ཉེར་དགུའི་ནུབ་ཀུན་མཁྱེན་ཆོས་ཀྱི་རྒྱལ་པོ་མཁྱེན་བརྩེའི་དབང་པོ་དང་མཇལ། རྒྱུད་སྡེའི་དབང་མོ་ཆེ་ཐོབ། ཀུན་གཟིགས་བློ་གྲོས་མཐའ་ཡས་མཇལ། རྡོར་སེམས་དབང་སྟོང་ཐོབ། རྗེ་བླ་མ་རྣམ་པ་གཉིས་ཀས་དགྱེས་པའི་རྣམ་འགྱུར་དང་བཅས་སེམས་དོན་སྐོར་གྱི་ཞལ་འཕྲོས་མང་པོ་མཛད་པ་རྨིས། ཤིང་རྟ་ཆོ་འཕྲུལ་ཟླ་བའི་ཚེས་གཉིས་ནུབ་ཀུན་གཟིགས་བློ་གྲོས་མཐའ་ཡས་མཇལ། བཞེས་དཀར་ཞིག་གི་ནང་གསོས་འབྲས་ཞིག་གསོལ་ཅིང་འདུག་པའི་ལྷག་མ་རྣམས་མཆོག་སྤྲུལ་རབ་འབྱམས་ཚང་ངེད་དཔོན་སློབ་གཉིས་ལ་གནང་ནས་རྟེན་འབྲེལ་ཞིག་ཡོད་པ་ཡིན་གསུང་གཞན་དགྱེས་པའི་གསུང་གླེང་མང་པོ་གནང་རང་གི་དོགས་གནས་ཀྱི་བཀའ་འདྲི་འགའ་ཞིག་ཞུས་མཐར་ཁྱེད་དད་དམ་རྣམ་པར་དག་ཅིང་བདག་ལ་མོས་པའི་མི་ཡིན་པས་སྐྱེ་འདི་ནས་བཟུང་ཚེ་རབས་ཐམས་ཅད་དུ་འབྲལ་བ་མེད་པ་ཡིན་པས་ད་དུང་དད་མོས་དང་གསོལ་འདེབས་ལ་རེམ་མཛོད་གསུངས་པ་རྨིས། བཅུ་བདུན་ནུབ་དེ་དང་ལྷན་དུ་པཎྜི་ཏ་ཆ་བྱད་འདི་གཉིས་དང་མཐུན་པ་ཕྱག་ན་དུང་དཀར་བཟུང་བ་ཞིག་འདུགཆོས་ཀྱི་གྲགས་པའི་ཕྱག་ན་གླེགས་བམ་དང༌། ཕྱོགས་གླང་ཕྱག་ན་རྨ་བྱའི་གདུགས་གཅིག་བསྣམས་འདུག་གོ །བཅོ་བརྒྱད་ནུབ་དཔལ་ཆོས་གྲགས་དང་ཕྱོགས་ཀྱི་གླང་པོ་ཡིན་ཟེར་བའི་པཎྜི་ཏ་མཁན་ཞུ་དམར་པོ་དང་ཆོས་གོས་རྣམ་གསུམ་གསོལ་བ་དབང་པོ་ཞི་ཞིང་དུལ་བ་མཇལ་བ་ཙམ་གྱིས་དད་པ་སྐྱེ་བ་གཉིས་དང་མཇལ་བ་རྨིས། ཉེར་དགུའི་ནུབ་མོ་ཡང་མཇལ་བ་རྨིས། ཚེས་གཅིག་ནུབ་དཔལ་སྤྲུལ་ཨོ་རྒྱན་འཇིགས་མེད་ཆོས་ཀྱི་དབང་པོ་སྐུ་གཟི་བྱིན་འོད་དུ་འབར་བ་ཞིག་མཇལ། བཅུ་བདུན་ནུབ་རྗེ་བློ་གྲོས་མཐའ་ཡས་ཡབ་སྲས་མཇལ་བ་རྨིས། བཅོ་བརྒྱད་ཉིན། མཉམ་བཞག་དྭངས་པའི་ནམ་མཁའ་ལ། །སྣ་ཚོགས་སྒྱུ་མའི་གཟའ་སྐར་བཀྲ། །ཡིན་ཀྱང་ཆོག་ལ་མིན་ཀྱང་ཆོག །མཉམ་པ་ཉིད་ཀྱི་ཀློང་དུ་ཨ། །ཉེར་བཞིའི་ནུབ་སྙན་བརྒྱུད་ཡང་ཕུར་སྦྲགས་མ་འདི་ཉིད་ཀྱི་རྩ་བའི་སྒྲུབ་གཞུང་ཆེན་པོ་ལྡེབ་ལྔ་བཅུ་ནང་སྐོར་དང༌། ཚེ་སྒྲུབ་སོགས་ལས་ཚོགས་ཀྱི་དཔེ་ཆ་ལྡེབ་ལྔ་བཅུ་ནང་སྐོར༑ ཡང་གསང་ཐེམ་མེད་གུད་སྦས་ཚན་བཅས་མཇལ་བ་རྨིས། ནང་པར་ཡང་ཚིག་རྐང་འགའ་ཞིག་བློ་ལ་ཟིན་པ་ལྟ་བུར་འདུག ཡིག་འབྲུ་རྣམས་འོད་ཟེར་དཔལ་དུ་འབར་བར་འདུག ནག་པ་ཟླ་བའི་ཚེས་བཞི་ལ། ཚེ་སྒྲུབ་ཀྱི་ཐུན་མགོ་བཟུང༌། འདི་ནུབ་ཉམས་རྨིས་ཀུན་ལ་འཚུབ་ཆ་ཤིན་ཏུ་ཆེ། ཁྱད་པར་ཚེ་འཕྲང་དང་ཚེ་སྐེག་གི་མཚན་མ། ལྷག་པར་མཐུ་བྱད་ཀྱི་ངོ་ཤིན་ཏུ་ཆེར་བར་སྣང་ནའང༌། དཔལ་ལྡན་འབྲུག་པའི་བུ་རྒྱུད་བཞིན། །དྲག་སྔགས་གསུམ་གྱིས་ཨར་ལ་གཏད། །ཇོ་བོ་བཀའ་གདམས་དགེ་བཤེས་བཞིན། །གང་བྱུང་ལམ་དུ་ཁྱེར་བར་བྱས། །ཨ་མ་ཇོ་མོའི་ཆོས་ལུགས་བཞིན། །སྐྱེ་མེད་དབྱིངས་སུ་ཕཊ་ཀྱིས་བཅད༑ ༑ཀུན་བཟང་པདྨའི་བུ་རྒྱུད་བཞིན། །གང་ཤར་རིག་པའི་ཀློང་དུ་ཨ། །སྟོང་པ་ཉིད་ཀྱི་ངང་དུ་བཤིག །ཧ་ཧ་ཧ། ཚེས་བརྒྱད་ནུབ། ཉམས་ཀྱི་སྣང་བར། ལྕགས་ཧོམ་འབར་བའི་ནང་དུ་ཚུད། །བྱད་ངོ་སྣ་ཚོགས་སྣང་ནའང༌། །སྟོང་པ་ཉིད་ཀྱི་ངང་དུ་བཤིག ཧེ་ཧེ། ཚེས་བཅུ་ནུབ། རྨི་ལམ་དུ། སྣུམ་ཟད་མར་མེ་ཆེར་རྒས་ཀྱང༌། །སླར་ཡང་སྣང་གསལ་སྒྲོན་པ་རྨིས། །བཅོ་ལྔའི་ནུབ། ཙི་ནའི་ལྗོངས་ཀྱི་གྲུབ་པའི་དབང༌། །རྣལ་འབྱོར་སྤྱོད་པའི་བརྟུལ་ཞུགས་ཅན། །མཐོང་བས་ཡིད་འཕྲོག་དཔའ་བོ་དང༌། །ཉམ་མྱོང་ལྟ་བ་གོ་བསྡུར་རྨིས། །ཉེར་གསུམ་ནུབ་མོའི་རྨི་ལམ་དུ། རྐྱེན་སྣ་ཚོགས་མཐོང་བ་ལ་བརྟེན་ནས་གླུ་འདི་འདྲ་ཞིག་བླང་བ་རྨིས་སོ། །མཛེས་ལྡན་མེ་ཏོག་ནི་མང་ཡང༌། །ཨུ་དུམ་ཝཱ་ར་ནི་མི་སྣང༌། །གངས་ལྗོངས་སྐྱེ་བོ་ནི་མང་ཡང༌། །དལ་འབྱོར་དོན་ལྡན་ནི་དཀོན་བྱུང༌། །གློ་བུར་སེར་རླུང་གིས་གཏོར་བའི། །པད་རྫིང་སྟོང་པ་འདི་མཐོང་བས། །མི་རྟག་སྒྱུ་ལུས་ཀྱི་ཕུང་པོ། །ནམ་ཡང་བསླུ་མེད་དུ་གོ་བྱུང༌། །ཞིང་པས་དཔྱིད་བཏབ་ཀྱི་ས་བོན། །སྟོན་འབྲས་འཆོལ་མེད་དུ་སྨིན་སྣང༌༑ ༑དཀར་ནག་དགེ་སྡིག་གི་འབྲས་བུ། །ནམ་ཡང་བསླུ་མེད་དུ་གོ་བྱུང༌། །མཛེས་ལྡན་མེ་ཏོག་གི་འདབ་མས། །སྦྲང་ཆུང་སྲོག་གཤེད་དུ་ཕབ་སོང༌། །ཁམས་གསུམ་འཁོར་བ་ཡི་གྲོང་ཁྱེར། །སྡུག་བསྔལ་རང་བཞིན་དུ་གོ་བྱུང༌། །མཁའ་ལ་གསལ་བྱེད་འདྲ་མང་ཡང༌། །ཉི་གཞོན་གཉིས་པ་ཞིག་མི་འདུག །དགེ་བའི་གཤེས་གཉེན་ནི་མང་ཡང༌། །གུ་ཎ་དང་མཚུངས་ཞིག་མི་སྣང༌། །རཏྣ་མཆིང་བུ་ནི་མང་ཡང༌། །དགོས་འབྱུང་ཡིད་ནོར་ནི་མི་སྣང༌། །གདམས་ངག་ཟབ་ཟབ་ནི་མང་ཡང༌། །རྫོགས་ཆེན་དང་མཚུངས་ནི་དཀའ་སྙམ། །མཁའ་ལ་ཆར་སྤྲིན་ནི་གཡོ་ཡང༌། །རང་ངོ་འགྱུར་བ་ནི་མི་སྣང༌། །གཟུང་འཛིན་སྒྲིབ་ཚོགས་ནི་མང་ཡང༌། །ཡེ་གཞིའི་རང་ངོ་ནི་མ་བསྒྲིབས། །ཆུ་ལ་རླབས་ཕྲེང་ནི་གཡོ་ཡང༌། །ཕན་མེད་གནོད་མེད་དུ་སྣང་བས། །རྣམ་རྟོག་འཆར་སྒོ་ནི་མང་ཡང༌། །སྒོམ་ལ་གནོད་སྙམ་ཞིག་མི་འདུག ༑ཧེ་ཧེ་སྨྱོ་གཏམ་ནི་དེའོ། །ཞེས་བློ་ལ་ཕལ་ཆེར་ནངས་སྔ་དྲན་ཞིང་འགའ་ཞིག་བརྗེད་པ་ཕྱོགས་འདྲར་བྲིས་པའོ། །ཉེར་དྲུག་ནུབ་གཏེར་སྲས་དབང་མཆོག་རྡོ་རྗེ་དང་མཇལ་ཐུགས་དགྱེས་པའི་གསུང་གླེང་མང་པོ་བྱུང༌། མཛོད་བཏགས་དཀར་པོའི་སྐུ་ཤམ་དང་བཟང་གོས་དམར་སེར་གྱི་འགན་སྦྱར་མནབ་འདུགསྔར་བས་གཟི་བརྗིད་བརྒྱ་འགྱུར་གྱི་ཆེ་བ་ཞིག་རྨིས༑ ཚེས་བདུན་ནུབ་རྗེ་བླ་མ་གུ་ན་ས་ར་དམ་གཙང་རྡོ་རྗེའི་མཆེད་གྲོགས་རྣམས་དང་བཅས་ཚོགས་ཀྱི་འཁོར་ལོའི་འདུ་བ་ལ་ལོངས་སྤྱོད་པ་དང་མཇལ་ཞིང༌། རང་ལའང་ཚོགས་སྐལ་མང་དུ་གནང་བྱུང༌། གཞན་ཡང་གླུ་བྲོ་སོགས་དགྱེས་ཉམས་མང་དུ་མཛད། ཁྱད་པར་ཁོ་བོས་དབྱངས་དྲངས་ཏེ་དཔོན་སློབ་ལྷན་གྱིས་དབྱངས་སྙན་པོས། སྲིད་པའི་མཚོ་ལས་སྒྲོལ་བར་ཤོག །ཅེས་ལན་མང་འདོན་པ་རྨིས། ས་ག་ཟླ་བའི་ཚེས་བཅོ་ལྔ་ཉིན་སྒྲུབ་ཆེན་བཀའ་བརྒྱད་བདེ་གཤེགས་འདུས་པའི་ཞི་སྒྲུབ་ཀྱི་ཐུན་མགོ་བཟུང༌། དེ་ནུབ་ཐོ་རེངས་ཀུན་གཟིགས་བློ་གྲོས་མཐའ་ཡས་དང་མཇལ། ཧཱུཾ་ནག་སྙིང་ཏིག་གི་ཞལ་ཁྲིད་ངོ་སྤྲོད་རྒྱས་པ་དང༌། རིག་འཛིན་བརྒྱུད་པའི་གསོལ་འདེབས་སོགས་སྔར་མེད་པ་མང་པོ་གནང༌། དེ་རྗེས་རྗེ་བློ་གྲོས་མཐའ་ཡས། ཛར་སྤྲུལ། ཁོ་བོ་གསུམ་གྱིས་རྗེ་མཁྱེན་བརྩེ་རིན་པོ་ཆེར་ཀུན་བཟང་མཆོད་སྤྲིན་རྒྱ་མཚོས་མཆོད་མཐར་ཞབས་བརྟན་མངའ་དབུལ་རིགས་ཤིན་ཏུ་རྒྱས་པར་ཕུལ་བ་རྨིས་པ་མཆོག་སྤྲུལ་ཟླ་བའི་ལང་ཚོ་གསར་དུ་ངོམ་པ་ཡིན་ནམ་སྙམ། ཧོར་ཟླ་བདུན་པའི་ཚེས་བཅུ་དྲུག་ནུབ་གངས་ལྗོངས་ལྷ་འདྲེ་ཆེ་ཕྲ་ཐམས་ཅད་འདུས་པ་ལ་རྡོ་རྗེ་ཕུར་པའི་དཀྱིལ་འཁོར་དུ་དབང་བསྐུར་ཞིང་དམ་ཚིག་ཕོག གསར་བྱུང་གི་འབྱུང་པོ་རྣམས་ཀྱི་སྲོག་གི་སྙིང་པོ་ཕྲོགས་ནས་དམ་ལ་བཏགས་པ་རྨིས། རྨི་ལམ་འཁྲུལ་རྟོག་ཟ་ཟི་ལ། །སྙིང་པོ་ཡོད་པ་ངས་མ་མཐོང༌། །གཟའ་གཏད་མེད་པའི་རིག་པའི་ཀློང༌། །གང་ཤར་རང་གྲོལ་ཆོས་ཀྱི་སྐུ། །ཅི་ལྟར་སྤྱོད་ཀྱང་བློ་བདེའོ། །ད་འཆི་བདག་བྱུང་ཀྱང་ཡ་མི་ང༌། །འདི་གྲུབ་འབྲས་ཀུན་གྱི་རྒྱལ་པོར་འདོད། །ཤིང་ལུག་ཟླ་བ་བདུན་པའི་ཚེས་གཅིག་ལ་དངོས་གྲུབ་ལེན་ཆོག་བྱས་པ་ལགས་སོ། །དེ་འཕྲལ་གྱི་རྫོགས་པ་དང་པོའི་ཉིན། །གཟའ་སྐར་དང་འཕྲོད་སྦྱོར་དགེ་བ་ལ། །ཆོས་ཡང་ཟབ་ཀྱི་བླ་མའི་སྒྲུབ་པ་མཆོག །དཔལ་གསང་བ་འདུས་པའི་བསྙེན་དབུ་བཙུགས༑ ༑སེམས་ཉམས་སྣང་རྫུན་གྱི་རི་མོ་ལ། །འདི་མ་མཐོང་བྱ་བ་དགུ་གཅིག་མཐོང། །ཞག་བདུན་ཕྲག་སོང་བའི་ཉིན་མོ་ལ། །སེམས་མེད་སྣང་སྟོང་པའི་མཁའ་དབྱིངས་སུ། །ལྷ་མ་ཧཱ་གུ་རུ་སྤྲུལ་པའི་སྐུ། །སྐུ་ཆེ་ཆུང་རང་གི་མཐོ་ཚད་ཙམ། །འཇའ་འོད་ཟེར་སྣ་ལྔའི་དབུས་ན་མཐོང༌། །ཡུན་རིང་རབ་ཅིག་ཏུ་མངོན་སུམ་བཞིན། །ཕྱི་གཟུགས་ཀྱི་ལྷ་སྐུས་ཅི་བྱར་ཡོད། །ནང་རང་རིག་མ་ཧཱ་གུ་རུའི་སྐུ། །ཞལ་མངོན་སུམ་དུ་མཇལ་བ་འདི་ཨ་ལ་ལ། །རྨི་ལམ་དུ་མཁའ་ལ་འཕུར་བ་སོགས། །ངོ་མཚར་གྱི་སྤྲུལ་སྒྱུར་ཅིར་ཡང་རྩེ། །ཡང་སྐབས་ཤིག་བེམ་རིག་བྲལ་གྱུར་ནས། །རང་བར་དོར་སླེབ་པའི་སྣང་ཚུལ་སོགས། །རྨི་ལམ་གྱི་རྫུན་རིས་ཅིར་ཡང་འཆར། །ཡང་རྨི་ལམ་དུ་རྗེ་བཙུན་གུ་རུ་རྗེ། །འཁོར་ཐུབ་དྲུག་སྤྲུལ་པའི་སྐུ་དང་བཅས། །འཇའ་གུར་གྱི་ནང་དུ་བཞུགས་པ་སོགས། །སྣ་ཚོགས་ཀྱི་བཀོད་པ་ཅིར་ཡང་གསལ། །ཡང་གུ་རུ་རྡོ་རྗེ་གྲོ་བོ་ལོད། །སྐུ་དམར་སྨུག་བཟོད་པར་དཀའ་བའི་ཉམས༑ ༑གདན་ཆེ་བཙན་སྟག་གི་སྟེང་ན་འགྱིང༌། །རྒྱན་ཆ་ལུགས་སྤྱི་དང་འདྲ་བ་ལ། །ཉི་ཟླ་ཡི་དབུ་རྒྱན་བྱས་པ་སོགས། །ངོ་མཚར་གྱི་དཀྱིལ་འཁོར་མཇལ་བ་རྨིས། །ཡང་སྨན་མཆོག་ཨ་རུ་རྣམ་རྒྱལ་གྱིས། །གཏམས་པ་ཡི་བཻཌཱུརྱའི་ལྷུང་བཟེད་མཆོག །ཁོ་བོ་ཡི་ལག་པར་སོན་པ་རྨིས། །ཡང་ཉི་ཟླ་དུས་གཅིག་ཤར་བ་དང༌། །གསེར་གྱི་མེ་ཏོག་ལྡེར་ཆེན་ཙམ༑ བཏུ་ཞིང་བཏུ་ཞིང་འགྲོ་བ་རྨིས། །ཡང་ཀུན་མཁྱེན་ངག་གི་དབང་པོ་མཇལ། །མོས་གུས་ཀྱི་གདུང་བ་བསྐྱེད་ཙ་ན། །རྒྱུད་བྱིན་རླབས་འཕོ་བའི་དགོངས་གཏད་ལ། །ངོ་སྤྲོད་ཀྱི་གནད་གཟེར་གནང་བ་རྨིས། །སྨིན་ཟླའི་ཚེས་བཅོ་ལྔ་ལ་དངོས་གྲུབ་ལེན་ཆོག་བགྱིས་པ་ལགས་སོ། །ཟླ་བ་དེའི་ཚེས་བཅུ་བདུན་ལ་ཉང་གཏེར་ཁྲོས་མ་ནག་མོའི་བསྙེན་པའི་དབུ་འཛུགས་ཀྱི་འདིའི་སྐབས་སུ་ལུས་ལ་ཤིན་སྦྱངས་ཀྱི་བདེ་བ་བསམ་གྱིས་མི་ཁྱབ་པ་དང༌། སེམས་ལ་བདེ་གསལ་མི་རྟོག་པའི་ཉམས་འཁོར་ཡུག་ཏུ་འབྱམས་པ་དང་ཏིང་ངེ་འཛིན་གྱི་འཆར་སྒོ་དུ་མ་བྱུང་བ་རྗེ་བཙུན་རྡོ་རྗེ་ཕག་མོའི་བྱིན་རླབས་འབར་བ་གསུམ་གྱི་ཡོན་ཏན་ཆ་ཤས་ཙམ་ཡིན་པར་སེམས་སོ། །གཞན་ཡང་སྔ་སོར་ཉེས་སེལ་དུ་རྡོ་རྗེ་ཕུར་པའི་བསྙེན་སྒྲུབ་བགྱིས་སྐབས་གུ་རུ་རིན་པོ་ཆེ་ཆོས་ཀྱི་དབང་ཕྱུག་སྔགས་པ་དར་ཡོལ་གཟི་བརྗིད་བཟོད་པར་དཀའ་བ་ཞིག་གིས་ཕུར་པ་སྤུ་གྲིའི་སྨིན་གྲོལ་ཆིག་རྫོགས་སུ་རྩལ་པའི་ཉམས་རྨིས་བྱུང་བ་དང༌། སེང་གདོང་མ་བསྙེན་དུས་ཌཱ་ཀི་མས་ཕྱག་མཚན་གསེར་གྱི་རྡོ་རྗེ་རྩེ་བརྒྱ་པ་བྱིན་པ་དང༌། མཁའ་འགྲོ་མང་པོའི་ཚོགས་གྲལ་དུ་ཕྱིན་ནས་ཚོགས་ཀྱི་འཁོར་ལོའི་འདུ་བ་ལ་ལོངས་སྤྱོད་པ་སོགས་ཀྱི་ཉམས་རྨིས་བྱུང་བ་རྣམས་དེང་སང་ཡང་མ་བསྙེལ་བར་གསལ་བར་དྲན་འདུག་པའང་ཉམས་མཚར་དུ་བྲིས་པའོ། །ལར་ཆུང་ངུ་ནས་ཀུན་མཁྱེན་ཆོས་རྗེའི་གསུང་སོགས་ཐེག་མཆོག་རྫོགས་པ་ཆེན་པོའི་བསྟན་བཅོས་ཀྱི་ཚིག་འདྲ་ཐོས་ཚེ་ཐ་མལ་གྱི་ཤེས་པ་ཡད་ཡུད་འགགས་ནས་རིག་པ་སོ་མའི་སྟེང་དུ་གནས་པ་ཞིག་ཡོང་འདུག་པ་ལ་དཔག་ན་ལམ་ཟབ་དེར་སྐྱེ་སྔོན་འབྲེལ་བ་ཙམ་ཐེམ་པ་ཞིག་གི་སྐྱེ་བ་ཡིན་ནམ་སྙམ། རྗེ་བླ་མ་རྣམ་གཉིས་ནས་སྨིན་གྲོལ་གྱི་གདམས་པ་ཞུ་སྐོར་བྱིས་པ་མི་རྒོད་དུ་གྱུར་གཤིས་དབང་གི་བརྡ་དོན་སོགས་ལ་ཡིད་འཇུག་པ་མེད་ཀྱང༌། བྱིན་འབེབས་དང་ཚིག་དབང་ལྟ་བུའི་སྐབས་སུ་བླ་མའི་བྱིན་རླབས་འཕོས་པ་འདྲ་བས་ཐ་མལ་གྱི་འཁྲུལ་སྣང་ཐམས་ཅད་འགགས་ནས་རང་རིག་སྟོང་གསལ་སྤྲོས་པ་དང་བྲལ་བའི་ངང་དུ་ཆམ་ཆམ་གནས་པ་དང༌། བླ་མའི་ཐུགས་དང་རང་སེམས་འདྲེས་སྙམ་པའི་ཉམས་བརྒྱུད་མར་ཡོང་འདུག་པ་ཕྱིས་འདིར་ཅུང་ཟད་བསྒོམ་ལོ་བྱས་པའི་འབྲས་བུས་ཀྱང་སྔར་དབང་དུས་སོགས་སུ་རྒྱུད་ལ་ཤར་བའི་རིགས་པ་སྟོང་གསལ་ཟང་ཐལ་རྟོགས་པ་དེ་ཅུང་ཟད་བརྟན་པ་ཙམ་དུ་གྱུར། ཀོང་པོ་གཏེར་ཆེན་ཀུན་བཟང་བདེ་ཆེན་རྒྱལ་པོ་དེའི་མཚན་ཐོས་པ་ཙམ་གྱིས་སེམས་ལ་དགའ་བདེ་རྒྱུན་ཆགས་སྐྱེ་བ་ཞིག་ལྷན་སྐྱེས་སུ་མཆིས་ཤིང་ཡང་ཏི་གསེར་འབྲུ་ལ་མོས་པ་མི་འཕྲོག་པ་རྒྱུན་དུ་མཆིས་ཤིང༌༑ ཕྱིས་གཏེར་ཆེན་དེ་ཉིད་ཀྱིས་ཡང་ཏིའི་སྨིན་ཁྲིད་གསན་ཚུལ་གྱི་ལོ་རྒྱུས་དེ་མཐོང་ཚེ་དེ་སྐབས་ཀྱི་གནས་ཚུལ་འལ་འོལ་དྲན་པ་ཞིག་བྱུང་ཡང་ཡིད་བརྟན་ཅི་ཡོད། གཞན་ཡང་ཇོ་བོ་རྗེ་གཤེགས་ནས་འབྲོམ་སྟོན་དཔོན་སློབ་རྭ་སྒྲེང་དུ་བྱོན་སྐོར་སོགས་ཀྱི་ལོ་རྒྱུས་འགའ་རེ་མཐོང་བས་རྐྱེན་བྱས་ཏེ་སྔོན་རབས་ཀྱི་ཀུན་རྟོག་འལ་འོལ་འཆར་བ་འདྲ་མོ་ཡང་འདུགརྫུན་རྐྱལ་གྱི་འཁྱལ་གཏམ་མཐོ་ལོ་བཤགས། ཨོཾ་བཛྲ་ས་ཏྭ་ཧཱུྃ། མེ་སྤྲེལ་དབོ་ཟླ་བའི་ཡར་ཚེས་དགེ་བ་ལ་དངོས་གྲུབ་ལེན་ཆོག་བགྱིས་པའོ། །འདིའི་དངོས་གྲུབ་ལེན་ཆོག་གི་སྐབས་༧སྐྱབས་རྗེ་ཀོང་སྤྲུལ་རིན་པོ་ཆེའི་མདུན་ནས་མཚུངས་བྲལ་ཐུགས་བརྩེས་རྗེས་འཛིན་གྱི་བཀའ་གླེགས་རིན་པོ་ཆེ། ཚེ་རྫས་འཆི་མེད་བདུད་རྩིའི་བུམ་པ། ལྷ་གོས་ཚེ་ལྷ་རིས། བཟང་གོས་འབྲུག་མ་དབང་གི་མདོག་ཅན་བཅས་སྩལ་པ་བུ་ཆུང་དགེ་ལེགས་རྒྱ་མཚོའི་ལག་བརྒྱུད་ཀྱིས་འཕྲོད་པའི་རྟེན་འབྱུང་གི་དགེ་མཚན་ཤིན་ཏུ་ལེགས་པར་གྱུར་ཏོ། །
༈ སྭསྟི། རིགས་ཀུན་བདག་པོ་སྨྲ་བའི་སེང་གེ་ཡིས། །ཐུགས་ཀྱི་དགོངས་གཏད་ཐུན་མིན་བསླབ་གནང་མཛད། །རྩ་གསུམ་ལྷ་ཚོགས་ལུས་དང་གྲིབ་མ་བཞིན། །མི་འབྲལ་ལྷན་ཅིག་འགྲོགས་པའི་ལྟས་མཚན་ཤར། །རྒྱལ་བ་གཉིས་པ་གུ་ཎ་ས་ར་ཡིས། །སྡེ་གསུམ་དགོངས་པའི་གསང་མཛོད་ཕ་ཕོག་སྩལ། །འོད་གསལ་བསམ་མི་ཁྱབ་པའི་ཡེ་ཤེས་གདངས། །བདེ་གསལ་མི་རྟོག་ཞག་གསུམ་འཁོར་ཡུག་བརྡལ། །གྲོལ་བ་དྲུག་ལྡན་རྡོ་རྗེ་རྩེ་མོའི་སྲོལ། །ཆེས་ཆེར་འཕེལ་གནས་ཀརྨའི་ཡང་དབེན་དུ། །མོས་གུས་རྩལ་ལས་བླ་མའི་སྒྲུབ་པ་ཤར། །བྱིན་རླབས་ཚན་ཁ་ཅུང་ཟད་ཡོད་དམ་སྙམས། །ཀོང་ཡུལ་ལྟེ་བ་པྲ་ཏི་མཐོན་པོ་སྒང༌། །མངའ་བདག་བརྒྱུད་པའི་ཕྲིན་ལས་སྨིན་པའི་སར། །སྒྲུབ་པ་སྡེ་བརྒྱད་མཚོ་ལ་གཟའ་སྐར་བཞིན། །ལྔ་ལྡན་འཇའ་ཟེར་ཐིག་ལེའི་དཀྱིལ་འཁོར་མཛེས། །རིན་ཆེན་གཉིས་པའི་སྒྲོམ་བཟང་ཆུ་སྐྱེས་རིས། །འཛིན་མའི་ཁོངས་ནས་ཐོན་པའི་ནང་ཁོངས་སུ། །སྟོང་ཆེན་དེ་བཞིན་ཉིད་དབྱིངས་ཤེལ་གྱི་མཆོག །མངོན་སུམ་ལྷུག་པར་སོན་པའི་ཉིང་འཁྲུལ་མངོན། །གསང་ཆེན་སྨིན་གྲོལ་ཆོས་ཀྱི་དགའ་ཚལ་དུ། །མཁའ་ངོས་དར་དཀར་སྦྲེལ་བའི་ལམ་ཡངས་པོར། །རིག་འཛིན་རྩ་བརྒྱུད་བླ་མའི་ཚོམ་བུ་མཛེས། །ཡེ་ཤེས་ཌཱ་ཀི་ནི་ཡི་རྗེས་ཐོག་དེར། །རྡོ་རྗེ་དབང་མཆོག་དགའ་བའི་གར་གྱིས་བྲེལ། །ཧ་ཡ་གྷྲི་ཝས་གད་རྒྱངས་སྒྲོགས་པ་རུ། །ཨ་མྲྀ་ཏ་ཡི་སྒྲུབ་ལ་ཞུགས་པའི་ཚེ། །གཟུང་འཛིན་མཚན་མ་དག་པའི་མཁའ་དབྱིངས་སུ། །དོན་དམ་ཀུན་བཟང་ཆོས་སྐུའི་རང་ཞལ་མཇལ། །གཞན་ཡང་ལྷ་དང་བླ་མ་དགྱེས་པའི་ལྟས༑ ༑དཀར་ཕྱོགས་ལྷ་ཀླུ་འགོ་བའི་མཚན་མ་སོགས། །ཅིར་ཡང་མཐོང་མོད་རེ་ཞིག་དེ་ཙམ་མོ། །གཏད་མེད་སྨྱོན་པའི་རྫུན་གཏམ་ཨ་ཐམ་རྒྱ། །
༈ ས་ཕག་དབོ་ཟླར་ཤྲིས་སརྦ་ཏར། །དྲིན་ཆེན་རྗེ་ཡི་ཞབས་ཀྱི་པདྨོར་བཅར། །ཞལ་མཇལ་ཙམ་གྱིས་གེགས་གོལ་མང་པོ་གྲོལ། །ཕྱི་མཐར་གཟིགས་པའི་གསུང་གི་དབུགས་དབྱུང་ཐོབ། །ཁྱད་པར་སྟོན་པའི་ཞལ་སྐྱིན་མུ་ནེ་ལ། །གསོལ་བཏབ་དབང་བླངས་རྗེ་ཡི་ཐུགས་དགོངས་གཏད། །བདེ་དྲོད་རང་འབར་སྙན་ཤར་མཁའ་ལ་ཕྱུར། །བར་ཆད་ཚེ་འཕྲང་གཡུལ་ལས་རྒྱལ་ཞེས་གསུངས། །མགོ་ཟླའི་ཚེས་༢༧ལ་དྲིན་ཆེན་དགུང་དུ་གཤེགས། །ཉེར་དགུའི་ཐུགས་དམ་གྲོལ་བསྟུན་ས་གཡོས་ཀྱི། །རྐྱེན་གྱི་ཐ་མལ་ཤེས་པ་གཤིས་ལ་ཕེབས། །ལྟ་སྒོམ་ཞེན་པའི་རྫུན་ཕུག་དེ་རུ་རྡིབ། །ཨམྲྀ་ཏ་ཡི་སྒྲུབ་ལ་ཞུགས་པའི་ཚེ། །སྣང་རིག་འདྲེས་པའི་ཉམས་མྱོང་ཐུན་གཅིག་ཤར། །དེ་སྐབས་དལ་ལ་འཇའ་ཚོན་ཟུག་ཅེས་གླེང༌། །མྱོང་གྲོལ་སུམ་གཉིས་ཙམ་དུ་འཕེལ་བར་སྣང༌། །ལྕགས་བྱི་ཐ་སྐར་ཟླ་བ་དབེན་སྤྱིལ་དུ། །རིགས་འདུས་རྡོ་རྗེ་སེམས་པའི་བསྙེན་པར་བརྩོན། །རྨི་ལམ་ཕལ་ཆེར་དགེ་ལྟས་འབའ་ཞིག་ཤར། རྫོགས་རིམ་བདེ་གསལ་མི་རྟོགས་ཞལ་འདྲིས་ཞུས། །མཚན་སྣང་སྲབ་མོའི་འོད་གསལ་ཟིན་ཙམ་བྱུང༌༑ ༑དེ་ལས་མང་དུ་མི་སྨྲ་ཨེ་མ་ཧོ། །
༈ གནས་འོག་མིན་ཆོས་དབྱིངས་ཀྱི་ཕོ་བྲང་ན། །དཔལ་སྟོན་པ་ཀུན་བཟང་རྡོར་འཆང་ཞེས༑ ༑མཚན་ཡོངས་ལ་གྲགས་པའི་གཡེར་བོ་ཆེ། །དོན་གཞན་དུ་མ་དམིགས་དྲིན་ཆེན་རྗེ༑ ༑ཕ་བློ་གྲོས་མཐའ་ཡས་མ་ལགས་སམ། །སྐུ་མཐོང་བས་ཐ་མལ་འཁྲུལ་སྣང་འགགས། །གསུང་ཐོས་པས་བདེ་ཆེན་ཡེ་ཤེས་བསྐྱེད། །ཐུགས་དྲན་པས་གཟུང་འཛིན་བདེན་ཞེན་ཞིག །རྗེ་ནམ་མཁའ་ལྟ་བུའི་རྣལ་འབྱོར་པ། །མི་ང་ལ་བསམ་རྒྱུ་རྗེ་ལས་མེད། །དབྱིངས་ཆོས་སྐུའི་ཀློང་ནས་རྗེས་དགོངས་ལ། །དུས་ད་ལྟ་འཕོ་ཆེན་གྱི་ཡེ་ཤེས་སྐྱེད། །འབྲལ་མེད་དུ་འགྲོགས་པའི་དགའ་སྟོན་སྩོལ། །མི་ང་རང་ཞན་ཏེ་བླ་མ་བཟང༌། །སངས་རྒྱས་རིན་ཆེན་གྱི་ཞབས་པད་བརྟེན། །ལྟེམ་རྐྱང་མེད་པས་གསོལ་བ་བཏབ། །བྱིན་རླབས་སྙིང་གི་དབུས་སུ་སད༑ ༑ཆོས་དབུ་མ་དང་ཕྱག་རྒྱ་རྫོགས་ཆེན་གྱི། །གྲུབ་མཐའི་སྤུ་རིས་དབྱིངས་སུ་ཡལ། །བློ་བྲལ་ཆོས་ཉིད་ཀྱི་མལ་དུ་བསླེབས། །ཐ་སྙད་ཀུན་ཇི་ལྟར་དགྱེས་དགྱེས་མཛོད། །ཨུ་ནུས་ཀྱི་སྡུག་ཙིར་མ་བྱས་ཀྱང༌། །ལྷན་སྐྱེས་ཀྱི་ཡེ་ཤེས་ཁོང་ནས་སད། །གནས་འགྱུ་ཡི་འདམ་ཀ་བདག་ལ་མེད། །སེམས་འཛིན་ཀུན་ཇི་ལྟར༴ །དཔྱད་སྒོམ་གྱི་སྤྲོས་པ་མ་བྱས་ཀྱང༌། །སྤྲོས་བྲལ་གྱི་མཚན་ཉིད་མངོན་སུམ་མཐོང༌། །དགག་སྒྲུབ་ཀྱི་སྤང་ལེན་བདག་ལ་མེད། ཡིད་དཔྱོད་ཀུན་ཇི་ལྟར༴ །གཏད་མེད་ཀྱི་རིག་པ་ཕྱམ་བདལ་ལ། །འཇུར་དྲན་གྱི་ཞབས་ཏོག་མ་བསྒྲུབས་པས། །ཉམས་སྣང་གི་སྤུ་རིས་དབྱིངས་སུ་ཞི། །བཟང་རྟོག་ཀུན་ཇི་ལྟར༴ །ཆོས་མདོ་རྒྱུད་སྒྲུབ་བརྒྱུད་མན་ངག་སྲོག །ཀུན་མཐར་ཐུག་ངེས་དོན་ཀློང་དུ་གཅིག །གནད་བློ་བྲལ་གཉུག་མའི་རང་ངོ་རིག །ཐོས་བསམ་ཀུན་ཇི་ལྟར༴ ཁོང་རྟོག་གེ་མཁན་གྱི་སྟོན་ཆེན་གྱི༑ ༑ཨུ་ནུས་ཀྱིས་ལོ་བརྒྱར་འགེགས་བྱས་ཀྱང༌། །མི་ང་ལ་ཐེ་ཚོམ་འཁུ་འཕྲིག་མེད། །ངོ་བོ་ལ་རྟག་ཆད་མི་འདུག་ན། །རང་བཞིན་ལ་འཕོ་འགྱུར་མི་འདུག་ན། །ཆོས་དབྱིངས་ལ་བྲི་གང་མི་འདུག་ན། །འབྲས་བུ་ལ་ཐོབ་ཤོར་མི་འདུག་ན། །ལམ་ནོར་གོལ་བྱ་བ་ཅི་ལ་ཟེར༑ ༑སྒོམ་མ་བྱུང་བྱ་བ་ཅི་ལ་ཟེར། གནད་མ་ཤེས་ཟེར་བ༴ དོན་མ་རྟོགས་བྱ་བ༴ ལྟ་དང་སྒོམ་དང་སྤྱོད་པ་གསུམ། །ཐམས་ཅད་གཉུག་མའི་ཀློང་དུ་གཅིག །གེགས་དང་གོལ་ས་མཚན་འཛིན་གསུམ། །བློ་ཡིས་བརྟགས་པའི་སྤུ་རིས་ཏེ། །བློ་བྲལ་གཤིས་ལ་ཕན་གནོད་ཅི༑ ༑རང་གྲོལ་རྣལ་འབྱོར་ཨ་ལ་ལ། །འདི་ཡང་དཔལ་ལྡན་བླ་མའི་དྲིན། །དྲིན་ལན་དུ་རྟོགས་པའི་མཎྜལ་འབུལ། །ད་དུང་ཡང་འབྲལ་མེད་ཐུགས་རྗེས་སྐྱོངས། །དོན་གཉིས་མཐར་ཕྱིན་གྱི་དགེ་མཚན་སྩོལ། །མངྒ་ལཾ། ཅེས་འབྱུང་བ་འདི་རྣམས་ནི་གང་ཟག་ཕལ་གྱི་སྤྱོད་ཡུལ་དུ་མ་གྱུར་ཅིང་གསང་བ་ལས་ཀྱང་ཆེས་གསང་བའི་རྣམ་ཐར་ངོ་མཚར་རྨད་དུ་བྱུང་བ་དང༌། ༧སྐྱབས་རྗེ་རབ་འབྱམས་ལྔ་པ་སྐུ་གཤེགས་པའི་སྐབས་ཀྱི་འདས་རྗེས་ཀྱང་འདི་ལྟར། ན་མོ་གུ་རུ་རཏྣ་ཡཱ། དྲི་མེད་འོད་གསལ་དེ་བཞིན་ཉིད། །གློ་བུར་སྦུབས་རྒྱ་ལས་གྲོལ་བའི། །གདོད་མའི་མགོན་པོ་བླ་མ་ལ། །འདུ་འབྲལ་མེད་པར་ཕྱག་གིས་འདུད། །མགོན་ཁྱོད་གཟོད་ནས་རྣམ་གྲོལ་གཞིར། །འཕོ་མེད་རྟག་པའི་དཔལ་བརྙེས་པས། །སྐྱེ་འཆིའི་མཚན་མ་ཡེ་དག་ཀྱང༌༑ ༑གདུལ་བྱའི་སྣང་ངོར་ཅིར་ཡང་སྟོན། །ཇི་ལྟར་མཁའ་ཟླ་ཆུ་སྣོད་ལྟར། །འགྲོ་སེམས་སྐལ་བའི་ཁྱད་པར་གྱིས། །སྐྱེ་དང་འགགས་པའི་ཚུལ་ཡང་སྟོན། །ཡང་དག་དོན་ལ་སྐྱེ་འབྲི་དབེན། །དེ་སླད་མགོན་པོ་མཆོག་ཉིད་ཀྱང༌། །ཞིང་འདིར་སྲིད་པ་ཉེར་བཟུང་ནས། །རླབས་ཆེན་བསྟན་འགྲོའི་དོན་ཟིན་ཏེ། །སླར་ཡང་གཟུགས་སྐུ་བསྡུ་ཚུལ་བསྟན། །དེ་ཚེ་ཉམས་ལ་འདི་ལྟར་ཤར། །ཀྱེ་མ་ཕྱོགས་འདི་ཡུད་ཀྱིས་སྟོང༌། །ཉམ་ཐག་འགྲོ་བ་སུ་ལ་རེ༑ ༑བུ་སློབ་ཚོགས་པ་སུ་ཡིས་སྐྱོང། །དབང་ཁྲིད་གདམས་པ་གང་ལ་ཞུ། །ཉམས་ལེན་སྒྲོ་འདོགས་གང་དུ་བཅད། །འདི་ཕྱིའི་བློ་གཏད་སུ་ལ་འཆའ། །བདག་སྙིང་མི་འགས་བདེ་ཅི་ཞེས༑ ༑དྭ་ཕྲུག་ཐང་ལ་ལྷུང་བ་བཞིན། བཟོད་ཐབས་མེད་པའི་མཆི་མ་ཤོར། །གདུང་བའི་འོ་དོད་ཕྱོགས་བཅུར་བོས། །གསོལ་བ་བཏབ་ལ་དབང་བཞི་བླང༌། །རྗེས་ཐོབ་ཉམས་ལ་འདི་ལྟར་ཤར། །ཡ་ཀི་ཐུབ་པ་ཆེན་པོ་ནས། །མ་ཀི་འཇག་མའི་སྲིན་བུ་ཡན། །གཤིས་ངོར་འཕོ་འགྱུར་མ་དམིགས་ཀྱང༌། །སྣང་ངོར་ཆོ་འཕྲུལ་བསམ་མི་ཁྱབ། །ཀུན་ཀྱང་མི་རྟག་སྒྱུ་མའི་དཔེ། །སྔོད་ཆད་རྟག་འཛིན་གདོན་གྱིས་བསླུས། །དེ་རིང་བརྡ་ཆོས་མངོན་དུ་བསྟན༑ ༑འགྱུར་མེད་གཏན་སྲིད་མ་ཟིན་ན། །བྱ་བྱེད་མང་པོའི་དགོས་པ་སྐྱུངས། །སྔོན་ཚེ་ཆོས་རྗེ་ཞབས་བརྟན་ནས། །ཚེ་གང་འབྲལ་མེད་འགྲོགས་ལགས་ཀྱང༌། །དད་དམ་ངོ་ལྐོག་ཤོར་མ་མྱོང༌། །མོས་གུས་ལྟེམ་རྐྱང་བྱས་པ་མེད། །གཅིག་པུར་བརྟགས་ན་རང་ཡིད་ཆེས༑ ༑དམ་པས་གཟིགས་ཀྱང་ཁྲེལ་སྙམ་མེད། །བསམ་གྱིན་འགྱོད་མེད་བློ་བདེའི་ངང༌༑ ༑ཐུགས་ཡིད་བསྲེས་ལ་མཉམ་པར་བཞག །དེ་ཚེ་རྨི་ལམ་སྣང་བ་རུ། །ཀུན་མཁྱེན་རྡོ་རྗེ་གཟི་བརྗིད་དང༌། །བླ་སློབ་དགོངས་པ་མཉམ་ཉིད་ཕྱིར། །པན་ཆེན་བི་མའི་ཐུགས་ཀློང་དུ༑ ༑ཐིམ་མོ་ཞེས་པའི་སྒྲ་ཡང་ཐོས། །རྔ་ཡབ་པདྨ་འོད་གླིང་དུ། །གུ་རུའི་ཚོགས་གྲལ་བཞུགས་སོ་ཞེས། །མཁའ་ལ་འཇའ་སྤྲིན་ལྡིང་ཁང་དུ། །ལྷ་རྣམས་མཆོད་པ་འབུལ་བར་མཐོང༌། །བརྒྱུད་མར་དགྱེས་པའི་ཉམས་འགྱུར་བཅས། །བརྡ་ཐབས་རྟེན་འབྲེལ་གནང་བ་སོགས། །འབྲལ་མེད་རྗེས་སུ་སྐྱོང་བའི་རྟགས། །བྱིན་རླབས་མཚན་མ་ཅིར་ཡང་ཐོབ། །ད་ནི་མྱ་ངན་དབྱིངས་སུ་སངས། །སྡུག་བསྔལ་བདེ་བ་ཆེན་པོའི་ཀློང༌། །བླ་མ་རང་སེམས་འབྲལ་བ་མེད། །དགའ་སྤྲོ་སྐྱིད་པའི་ཉམས་ཤིག་ཤར། །གུ་ཡངས་གཏད་མེད་ཉལ་སྙིང་འདོད། །བྱ་བྱེད་བྱིས་པའི་རྩེད་མོ་འདྲ། །བསྟོད་སྨད་བྲག་ཆའི་སྒྲ་སྙན་བཞིན། །བདེ་སྡུག་རྨི་ལམ་འཇའ་སྙེག་འདྲ། །ཤི་གསོན་ལག་པའི་འདུ་བྱེད་ཙམ། །འཕྲལ་གྱི་བྱེད་སྤྱོད་སྣ་ཚོགས་འདི༑ ༑འགྲུབ་ན་བླ་མའི་ཞབས་ཏོག་སྟེ། །བསྟན་དང་འགྲོ་ལ་གང་ཕན་ལགས། །མ་གྲུབ་ཀྱང་འདུས་བྱས་མཚན་མའི་གཤིས། །སྨིག་རྒྱུ་ལ་ཆུ་རགས་སུ་ཞིག་བྱེད། །ཆོས་བརྒྱད་ཀྱི་གཉེར་ཁ་བྱེད་དོན་ཆུང༌། །བྱ་བ་བྱས་ཀྱང་ཆོག་ལ་བཞག་ཀྱང་ཆོག །གཅིག་ཏུ་བསྡད་ཀྱང་ཆོག་ལ་སོང་ཡང་ཆོག །རིག་པ་བཞག་ཀྱང་ཆོག་ལ་བཏང་ཡང་ཆོག །གང་བྱས་ཆོག་པའི་རྣལ་འབྱོར་བློ་བདེ་ལགས། །བླ་མ་དང་རང་སེམས་དབྱེར་མེད་པའི། །ཟང་ཐལ་གྱི་རིག་པ་རྒྱ་ཡན་ཀློང༌༑ ༑ཤར་གྲོལ་གྱི་ཤེས་ཉམས་ཕྱད་མ་ཕྱོད། །སྡུག་བསྔལ་ཆོས་ཉིད་དུ་སངས་པ་ལགས། །གཅིག་གསུམ་གཉིས་ཀྱིས་དང་པོ་གྱིས། །ཨྠིྀ། ཞེས་རྗེ་ཉིད་བླ་བྲང་དུ་སྐུ་མཚམས་ལ་བཞུགས་པའི་སྐབས་ཤིག གཟིམས་སྐྱིལ་ལ་རྒྱ་སྐར་གྱི་མཐོང་ཁུང་ཕྱེས་ནས་བཞུགས་འདུག་པ༑ ཉེ་གནས་པས་མཇལ་ཏེ་གསུང་ཐུན་གྲོལ་རྗེས་ཆབ་གསང་ལ་ཕེབས་ཤུལ་དུ་གཟིམས་ཁང་དུ་སོང་བས་གསོལ་ལྕོགས་ནང་ཤོག་དྲིལ་ཞིག་འདུག་པ་ལྐོག་ནས་ཁྱེར་བའི་ཕྱག་བྲིས་དངོས་ལས་ཁྲོ་ཤུལ་མཁན་རིན་པོ་ཆེ་ཚུལ་ཁྲིམས་རྒྱ་མཚོའི་དཔེ་བཤུས་པ་ལས་སླར་ཡི་གེ་མང་དུ་འཕེལ་བ་འདི་ཁོ་ནའང་རྗེ་བླ་མ་ཡབ་སྲས་གཉིས་ཀའི་ཐུན་མོང་མ་ཡིན་པའི་རྣམ་ཐར་དུ་འདུག་པ་དང་ཡང་བཀའ་བརྒྱད་སྒྲུབ་ཕུག་ཏུ་བཞུགས་སྐབས་ཀོང་སྤྲུལ་ཡངས་སྲིད་རིན་པོ་ཆེ་ཞབས་འབྲིང་དུ་བཅར་བཞུགས་ཡོད་པ་དང་པོའི་སྐབས་སུ་སྒྲུབ་ཕུག་གི་བྲག་རི་ཞིག་པ་དང་རྩོད་པ་འགྱེད་པའི་ཐུགས་ཉམས་ཀྱི་སྣང་བ་དང་དངོས་སུའང་མི་མ་ཡིན་གྱི་རྗེས་མཐོང་རྒྱུ་ཡོད་པ་སོགས་འཚུབ་སློང་ཆེར་བྱུང་ཞིང་མཐར་དེ་དག་ཞི་བའི་རྗེས་ཐུགས་དམ་འཕེལ་བས་སྒྲུབ་ཕུག་འདིར་ཤིན་ཏུ་སྐྱིད་པའི་བྱིན་རླབས་ཆེ་བར་འདུག་གསུངས་ཤིང༌། དེ་ཡི་རིང་ལ་ཕལ་ཆེར་ཐུགས་སྣང་འགྱུར་ནས་གསུང་མགུར་ཤར་གྱི་གསུངས་པ་དང༌། མཆོད་ཚོགས་གི་སྐོར་མང་དུ་མཛད་པ་སོགས་ངོ་མཚར་བའི་གཟིགས་སྣང་རྒྱ་ཆེན་ཞིག་བྱུང་ཡོད་ཚོད་ཡིན་ཀྱང་གསང་བ་སྲུང་བ་ལ་ཐུགས་ཤིན་ཏུ་སྒམ་པས་ཟུར་ཙམ་ཡང་བཀའ་གནང་བར་མི་འདུག་གསུངས། གོང་དུ་ཕྱོགས་ཙམ་བསྟན་པ་ལྟར། འོག་མིན་གསུང་གི་གནས་མཆོག་ཀརྨ་དགོན་གྱི་ཀརྨའི་ཡང་དབེན་རྗེ་ཀརྨ་རང་བྱུང་རྡོ་རྗེས་ཞལ་མངོན་སུམ་དུ་བསྟན་པ་ལས་བླ་སྒྲུབ་རྡོ་རྗེའི་ཚིག་རྐང་བསྐྱེད་རྫོགས་ཡི་གེར་བཀོད་པ་དང༌། དེའི་ཐོག་མའི་བརྩམ་གཞིའི་མཛད་བྱང་གི་གཤམ་དུ་སྐུ་ཕྱི་མའི་མཆོག་སྤྲུལ་ཡང་གནས་དེའི་ཕྱོགས་སུ་འབྱོན་པའི་ཚིག་ཟུར་ཞིག་ཡོད་ངེས་དེ་སྐབས་ཞབས་འབྲིང་དུ་མས་ཕྱག་བྲིས་དངོས་ལས་མཇལ་འདུག་ཀྱང་ཕྱིས་རྗེ་ཉིད་ནས་བཅོས་བསྒྱུར་གྱིས་མི་མངོན་པར་མཛད་པ་སོགས་བསྟན་བཅོས་ཀྱི་མཛད་བྱང་འགའ་ཞིག་ལས་ཚིག་གི་ཟུར་གྱིས་རྗེས་སུ་དཔག་པས་ཤེས་པར་འགྱུར་བ་དང༌། རང་གནས་གདན་སར་སྐུ་མཚམས་ལ་བཞུགས་པའི་སྐབས་ཤིག་འཇམ་མགོན་བླ་མ་འཆི་མེད་བསྟན་གཉིས་གླིང་པ་ལས་ཉིད་ཀྱི་ཟབ་གཏེར་ཡང་དག་ཧེ་རུ་ཀའི་གསང་བ་ཐུགས་ཀྱི་ཏནྟྲའི་སྨིན་གྲོལ་རྫོགས་པར་གསན་པའི་དག་སྣང་བྱུང་བ་གཏེར་ཁ་དེ་ཉིད་ཀྱི་རྩ་བའི་ཆོས་བདག་ཡིན་འདུག་པས་དེའི་ཆོས་སྐོར་སྐུ་དངོས་ལས་སྨིན་གྲོལ་མ་གསན་ཀྱང་དག་སྣང་ཉེ་བརྒྱུད་དུ་ཐོབ་པར་གསུངས་པ་དང༌། འཇམ་མགོན་གཏེར་ཁ་ཚིགས་བདུན་བླ་སྒྲུབ་ཀྱི་ཆོས་བདག་དུའང་ལུང་གིས་ཟིན་པ་དང༌། ཡང་འཆི་མེད་བསྟན་གཉིས་གླིང་པའི་ཟབ་གཏེར་གྲོ་ལོད་གསང་སྒྲུབ་གདུག་པ་ཀུན་འདུལ་གྱི་བསྙེན་སྒྲུབ་ལ་བཞུགས་སྐབས་གུ་རུ་རྡོ་རྗེ་གྲོ་ལོད་ཀྱིས་མངོན་སུམ་དུ་ཞལ་བསྟན་པའི་སྐུ་མདོག་ཕྱག་མཚན་རྒྱན་ཆས་སོགས་སྟག་ཤམ་རྡོ་རྗེའི་ཟབ་གཏེར་གྱི་གྲོ་ལོད་དང་མཚུངས་པར་འདུག་ཅེས་ཀོང་སྤྲུལ་ཡང་སྲིད་ལ་བཀའ་ཕེབས་པ་དང༌༑ དགུང་གྲང་བཅོ་ལྔའི་སྟེང་རྩོམ་པའི་སྙན་ངག་གི་དོན་འགྲེལ་དང་དཔེ་བརྗོད་ཀྱིས་མཚོན་པའི་སྐུ་ཆུང་ངུའི་དུས་ནས་སྙན་དངགས་བྱེད་པ་ལ་ཐོགས་པ་མེད་ཅིང་སྒྲ་དབྱངས་ལྷ་མོས་དངོས་སུ་རྗེས་སུ་བཟུང་བ་དང༌། བདེ་ཀུན་རྩ་རླུང་སྦྱངས་སྐབས་རྡོ་རྗེ་ལུས་ཀྱི་རྩ་འཁོར་ཤིན་ཏུ་གསལ་བར་དངོས་སུ་གཟིགས། ཕྲན་ཅག་ལ་ཆོས་དབང་ཕུར་པ་སྤུ་གྲིའི་དབང་གནང་སྐབས་ཐུགས་སྣང་ཤིན་ཏུ་དྭངས་ཤིང་རྗེ་བླ་མ་འཇམ་མགོན་ཀོང་སྤྲུལ་ཞབས་ཀྱི་དབུ་ཞྭ་སྐུ་དྲེག་ཅན་བཞེས་ནས་དབང་གི་བསྔོ་བའི་མཚམས་སྦྱར་སྐབས་ལྷག་པའི་ལྷ་མཆོག་འདི་ལས་ཁོ་བོ་ཡན་གྲུབ་པའི་རྟགས་མཚན་མངོན་དུ་མ་གྱུར་པ་མེད་དམན་པ་ཁོ་བོ་ཅག་ལྟ་བུས་ཀྱང་འདིའི་བསྐྱེད་རྫོགས་ལ་བརྩོན་པས་དངོས་གྲུབ་ཀྱི་རྟགས་མཚན་ཅི་རིགས་པ་ཐོབ་ཅེས་ཕེབས་ཀྱང་ཇི་ལྟར་བྱུང་ཞེས་བཀའ་འདྲི་ཞུ་བའི་སྤོབས་པ་བྲལ་བར་གྱུར་ཏོ། བསྙེན་སྒྲུབ་གནང་བའི་རིམ་པའང༌། རྗེ་ཉིད་ཀྱི་རྩ་བའི་ཐུགས་དམ་ཕུར་པ་སྤུ་གྲི་ནི་ལོ་རེ་བཞིན་བསྟར་ཆགས་སུ་གྲངས་བསྙེན་ཚད་ལྡན་དང་བསྙེན་གསོས་ཞག་བདུན་ཕྲག་གསུམ་རེའི་མ་མཐའ་བྱས་པ་གང་ཆད་མེད་དུ་གནང་ཞིང༌། གཞན་སྨིན་གླིང་རྡོར་སེམས་ལན་མང་པོ། སོ་ལུགས་ཡང་དག ཆོས་དབང་ཡང་དག་གི་བསྙེན་པ་ལན་གྲངས་མང་པོ། བཀའ་བརྒྱད་བདེ་འདུས་བསྙེན་ཆེན་ཟླ་བ་བཅུ་དྲུགཡང་ཟླ་དྲུག་མ་སོགས་ཐེངས་ཁ་ཤས། རྗེ་མཁྱེན་བརྩེའི་ཟབ་གཏེར་ཡང་དག་ཕུར་པ་ཡང་ཕུར་སྦྲགས་མ། བཀའ་འདུས་ཆོས་རྒྱ། མཁའ་འགྲོ་གསང་འདུས། འཇམ་མགོན་རིན་པོ་ཆེའི་གྲོ་ལོད། གསང་ཐིག་ཡབ་བཀའ་ཡུམ་བཀའ། རཏྣའི་ཚེ་གསང་ཆོས་དབང་བླ་མ་གསང་འདུས། ཉང་གི་ཁྲོས་ནག བོ་དོང་སེང་གདོང་མ་བྱད་གྲོལ་གསེར་ལྡེ། འཇམ་དཔལ་སྨྲ་སེང༌། འཇམ་དཀར། དབྱངས་ཅན་དཀར་མོ་རྣམས་ལན་ཁ་ཤས་སྒྲོལ་དཀར་ཡིད་བཞིན་འཁོར་ལོ། ནཱ་རོ་མཁའ་སྤྱོད། ཀར་ལུགས་དགྱེས་རྡོར་སོགས་གསར་རྙིང་གི་ལྷག་པའི་ལྷ་ཤིན་ཏུ་མང་པོའི་དུས་གྲངས་མཚན་མའི་བསྙེན་པ་མཐའ་རྒྱས་སུ་གནང་བའོ༑ ༑སྔ་སོར་སྐུ་ན་ཆུང་དུས་ཉམས་སྣང་གི་རྨི་ལམ་སྣ་ཚོགས་ཞིག་བྱུང་བའི་ནང༌། མཁའ་འགྲོའི་ལུང་བསྟན་ལྟ་བུར་གཏེར་གྱི་ཁ་བྱང་སོགས་ཀྱི་ལུང་བསྟན་ཉམས་རྨི་ལམ་མང་ཞིག་བྱུང་བ་རྣམས་རིགས་བདག་འཇམ་མགོན་རྣམ་གཉིས་མདུན་ཞུས་པར། སྐུ་ན་ཆུང་དུས་མཁའ་འགྲོའི་ལུང་བསྟན་བྱུང་ན་དེ་ལ་མཆོག་འཛིན་བྱས་ནས་དེས་དབང་དུ་སོང་ན། སྒྲོ་སྐུར་གྱི་གནས་མང་ཞིག་མཐོང་བས། རེ་དོགས་མ་བྱས་ན་ཨི་དགའ་སྙམ། བར་ཆད་འདྲ་ཡིན་ན་བཟློག་རིམ་རྡོ་རྗེ་ཕུར་པའི་བསྙེན་སྒྲུབ་ཚད་ལྡན་དང༌། གུ་རུ་ཞི་དྲག་གི་བསྙེན་སྒྲུབ་མཛད་རྒྱུ་བྱུང་ན་ཞི་འགྲོ་ན་ཅི་ཤེས། ལར་གཏེར་རྙིང་རིག་འཛིན་བརྒྱུད་པ་བར་མ་ཆད་པའི་བྱིན་རླབས་ཚན་ཁ་མཆོག་རྣམས་ཉམས་བཞེས་མཛད་གྲུབ་ན། དེ་ལས་ལྷག་པ་ཅི་ཡོད། དེང་སང་གཏེར་ཆོས་ཟེར་བ་དང་གཏེར་སྟོན་རྣམས་སྒྲོ་སྐུར་གྱི་གནས་ལྟ་བུ་ལས་མ་མཐོང་བས་དེ་འདྲ་ལ་ཆེད་གཉེར་མ་མཛད་ན་ཨི་དགའ་གསུང་བ་ལྟར་བཏང་སྙོམས་སུ་བཞག་ཀྱང༌། ཉམས་མནོན་པ་ལྟ་བུའི་ཡི་གེ་མང་ཞིག་བྲི་དགོས་བྱུང་ཡང་མེ་ལ་བསྲེགས། རེ་དོགས་ཅི་ཡང་མ་བྱས་པས་ཕན་གནོད་གང་ཡང་མ་བྱུང་བ་དེ་བླ་མའི་ཐུགས་རྗེ་ཡིན་གསུངས་པའང༌། དེང་དུས་ལྷ་མཐོང་འདྲེ་མཐོང༌། ནག་ཆང་ལ་སྲེད་ནས་གཏེར་སྟོན་ཡིན་ཞེས་སྒྲོགས་པ་དང༌། འགའ་ཞིག་ལ་ལྷ་བདུད་རྒྱལ་པོའི་ཆོ་འཕྲུལ་གྱིས་ཐོལ་བྱུང་ལྟ་བུའི་བྲི་རྒྱུ་མང་པོས་མགོ་འཁོར་ཞིང༌། དེ་དག་གཏེར་ཆོས་ཟབ་མོར་རློམ་པ་མང་བས་རྗེ་བླ་མའི་ཞལ་གདམས་འདི་ལ་དཔྱད་ན་གོ་རྒྱུ་ཆེན་པོ་ཡོད་དོ། །དེ་ཡང་ཇི་སྐད་དུ། རྒྱལ་བ་ཐུབ་པའི་བསྟན་པ་ནི། །ལུང་དང་རྟོགས་པའི་བདག་ཉིད་དེ། །དེ་འཛིན་བྱེད་པ་སྨྲ་བ་དང༌། །བསྒྲུབ་པར་བྱ་བ་ཁོ་ན་འོ། །ཞེས་ལུང་གི་ཆོས་ལ་འཆད་རྩོམ་མཛད་ཚུལ་འོག་ཏུ་འབྱུང་ལ། རྟོགས་པའི་བསྟན་པ་རིན་པོ་ཆེ་སྒོམ་སྒྲུབ་ཀྱི་འཛིན་དགོས་པ་དང༌། སྔོན་བྱོན་འཕགས་བོད་ཀྱི་མཁས་གྲུབ་རིག་འཛིན་གོང་མ་རྣམས་ཀྱང་ཕལ་ཆེར་དབེན་པའི་སྒྲུབ་གནས་རྣམས་སུ་དཀའ་ཆེན་དང་དུ་བཞེས་ཤིང་སྒྲུབ་བརྒྱུད་ཀྱི་བསྟན་པ་རིན་པོ་ཆེར་འཛིན་ཏེ་རང་དོན་ཆོས་སྐུ་མངོན་དུ་བརྙེས་ནས། གཟོད་གཞན་དོན་གདུལ་བྱ་དུས་བབས་ཀྱི་འགྲོ་བ་རྣམས་འབད་རྩོལ་ཆེར་མ་དགོས་པ་ངང་གིས་འདུལ་བས་དོན་གཉིས་ལྷུན་གྱིས་གྲུབ། འགྲོ་དོན་ནམ་མཁའི་མཐའ་དང་མཉམ། ཆོས་བརྒྱུད་ཆུ་བོའི་རྒྱུན་ལས་རིང་བ་ལྟར། དཔལ་ལྡན་བླ་མ་འདི་ཡང་དམ་པ་གོང་མ་དེ་རྣམས་དང་མཛད་སྤྱོད་ལྟ་དགོངས་མཉམ་ཞིང༌། དགོངས་པ་ལུང་སྟོན་ལས། །ཤིན་ཏུ་གྲངས་མེད་བསྐལ་པ་རུ། །སངས་རྒྱས་རྣམས་ཀྱིས་གང་མཁྱེན་པ། །སྔགས་པ་རྣམས་ཀྱི་དུས་གཅིག་ཏུ། །ཚེ་གཅིག་རྫོགས་པའི་བྱང་ཆུབ་ཐོབ། །ཅེས་དབང་རྣོན་ཚེ་གཅིག་ལ་གྲོལ་བའི་ཆོས་མྱུར་ལམ་མཐར་ཐུག་གི་མཚན་དོན་ཆུད་མ་ཟོས་པ་ཐུགས་ཉམས་སུ་བཞེས་པས་མཆོག་གི་དངོས་གྲུབ་བརྙེས་པའོ། །ཁྱད་པར་དུ་འོད་གསལ་རྫོགས་པ་ཆེན་པོ་ཡང་གསང་བླ་ན་མེད་པ་མན་ངག་སྡེའི་སྙིང་ཐིག་ཆེན་མོ་མ་བུ་དང་ཨ་ཏི་ཟབ་དོན་སྙིང་པོ་ལྕེ་བཙུན་ཆེན་པོའི་བི་མ་ལའི་ཟབ་ཏིག་སོགས་ཉམས་བཞེས་ཀྱི་སྙིང་པོར་གནང་བས་ཡིད་དཔྱོད་བློ་འདས་རིག་སྟོང་འོད་གསལ་ཆོས་སྐུ་ཆེན་པོའི་དགོངས་པའི་རྩལ་རྫོགས་ཤིང་ཉམས་ཀྱི་ཤུན་པ་དོར། མཉམ་རྗེས་རོ་གཅིག་ཏུ་གྱུར། བསྒོམ་བྱ་སྒོམ་བྱེད་ཀྱི་ཞེན་འཛིན་ཡལ། སྤྲོས་པའི་བརྫུན་ཕུག་རྡིབ། བྱར་མེད་ནམ་མཁའ་ལྟ་བུའི་རྣལ་འབྱོར་པ་ཆེན་པོ་ལ་བསྙེན་སྒྲུབ་ཆེད་དུ་གནང་བའི་སྐབས་ལས་གཞན་དུ་ཐུགས་དམ་ཞེས་པའི་སྒྲ་བོ་ཆེ་ཨ་འཐས་ཁྲིགས་ཆགས་འཛིན་སྟངས་ཅན་ཕྱིས་སུ་ཅི་ཡང་མེད་ཀྱང༌། མ་འཁྲུལ་པའི་གནས་ལུགས་ཡེ་ཤེས་རང་སྣང་ཆེན་པོ་ཡངས་པ་ལ་ཕྱལ་བར་མ་ཤོར། རྒྱ་ཆད་ཕྱོགས་ལྷུང་ཀུན་བྲལ་བརྡལ་ཁྱབ་ཐིག་ལེ་ཆེན་པོའི་དབྱིངས་སུ་དུས་གསུམ་འདུ་འབྲལ་མེད་པར་བཞུགས་པ་ལས་ནམ་ཡང་མི་གཡེལ་བ་ཉིད་དེ། རྗེ་བླ་མ་མཆོག་གི་རྒྱུན་གྱི་བསྙེལ་གསོས་སྨོན་ལམ་དུ་འདེབས་མཛད་པའང༌། ནང་གི་ཡེ་ཤེས་མངོན་དུ་མ་གྱུར་ནས། །ཟ་ཟིའི་སྤྱོད་པས་རང་མགོ་མི་བསྐོར་བ། །དབེན་གསུམ་བདུད་རྩིའི་གྲིབ་བསིལ་ལ་བརྟེན་ནས། །ཟུང་འཇུག་གྲུབ་པའི་གོ་འཕང་མངོན་བྱེད་ཤོག །ཟ་ཟིའི་ཉམས་ལ་མཆོག་འཛིན་རློམ་སེམས་སོགས། །འདིར་སྣང་བདུད་ཀྱི་དབང་དུ་མི་འགྲོ་བར། །ནམ་ཞིག་རང་དོན་རྫོགས་ནས་གཞན་གྱི་དོན༑ ༑མཁའ་ཁྱབ་ཞིང་དུ་སྲིད་པ་གནས་ཀྱི་བར། །གང་འདུལ་སྤྲུལ་པའི་རོལ་པ་ཚད་མེད་པས༑ ༑རྒྱལ་བ་རྒྱ་མཚོའི་རྣམ་ཐར་འཛིན་གྱུར་ཅིག །བདག་གི་རྒྱུ་འབྲས་དབྱེ་བ་ཅུང་ཤེས་ཀྱང༌༑ ༑སྔོན་ལས་འཕྲལ་རྐྱེན་ངན་པའི་གཟེབ་ཏུ་ཚུད། །སྒོ་གསུམ་བྱ་བ་ཆོས་འགལ་འབའ་ཞིག་སྒྲུབ། །དེ་ཚུལ་བསམ་ན་སྙིང་རླུང་ལྡང་ལ་ཉེ། །འོན་ཀྱང་མཚན་ལྡན་བླ་མས་རྗེས་བཟུང་ཞིང༌། །ཟབ་རྒྱས་གདམས་པའི་བདུད་རྩི་ཅི་འདོད་ཐོབ། །འགྲོ་དོན་སེམས་བསྐྱེད་བཟང་པོའི་སྨོན་ལམ་བཏབ། །ཐེག་ཆེན་རིགས་ཀྱི་སྐལ་ཆད་མིན་ནམ་སྙམ། །ཚེ་འདིའི་མི་ཚེ་ཡེང་མ་ལམ་ཟད་ཀྱང༌། །ཕྱི་མའི་སྐྱེ་སྲིད་ཉེ་བར་ལེན་གྱུར་གང༌། །ཉམས་དགའ་རིག་པ་དྭངས་པའི་དབེན་གནས་སུ། །བག་ཡོད་བདུད་རྩིའི་བཅུད་ཀྱིས་ལུས་འཚོ་བཞིན། །སྒྲུབ་པའི་རྒྱལ་མཚན་འཛུགས་པའི་སྨོན་ལམ་འཆའ། །ཅི་ལྟར་སྤྱོད་ཀྱང་རང་འདོད་འཁྲིས་དང་བྲལ། །གང་ལྟར་སྡོད་ཀྱང་གཞན་ཕན་འབའ་ཞིག་གཉེར། །ཇི་ལྟར་བྱས་རུང་ཆོས་ལ་མི་འདའ་བས། །སྲས་བཅས་རྒྱལ་བའི་རྣམ་ཐར་འཛིན་གྱུར་ཅིག །ནམ་མཁའ་ཇི་སྲིད་སེམས་ཅན་མཐའ་དེ་སྲིད། །ཇི་སྲིད་ལས་ཉོན་སྟོང་པར་མ་གྱུར་པ། །དེ་སྲིད་མི་སྐྱོ་བརྩོན་པའི་གོ་བགོས་ཏེ། །རྒྱལ་བ་སྲས་བཅས་ཕྲིན་ལས་སྒྲུབ་པར་ཤོག །དུས་གསུམ་རྒྱལ་བས་དབྱིངས་ནས་བྱིན་གྱིས་རློབས། །སེམས་དཔའ་རྣམས་ཀྱི་དགེ་བའི་གྲོགས་མཛོད་ལ། །ཆོས་མིན་རྟོག་པ་སྐད་ཅིག་མི་སྐྱེ་བར། །སྨོན་ལམ་མཐའ་རུ་ཕྱིན་པར་མཛད་དུ་གསོལ། །ཅེས་རང་གི་སྨོན་ལམ་དུ་བྱ་བའི་ཚུལ་ཉུང་ངུ་འདིའང་པདྨ་བི་ཛས་སོ། །ཞེས་གསུངས་པ་དང་མཐུན་པའི་ཉམས་བཞེས་སུ་མཛད་ཅིང༌། ལས་བྱེད་པ་རྣམས་ལ། གསོན་གཤིན་རྣམས་ཀྱི་དངོས་རྫས་འབུལ་བ་རྟེན་བཞེངས་ལ་འགྲོ་ངེས་དགོས་རང་རེ་ལ་སྦྱིན་པ་རེད་པས། དེ་ལ་བསམ་ན་དཀོན་མཆོག་གི་དཀོར་ཡང་ཡིན་ལ། ང་དང་ཆོས་འབྲེལ་ཡོད་ལུགས་ལ་དཔག་ན་བླ་མའི་དཀོར་ཡང་རེད་པས་རྫས་ངན་འདི་འདྲ་ལ་ལོངས་སྤྱོད་དགོས་རྒྱུ་འདི། ཁོ་མེད་ན་མི་འབྱུང༌།ཁོ་ཡོད་པ་ལས་རང་གཞན་ལ་གནོད་ཆེན་པོ་འབྱུང༌། ཁྱད་པར་ཕྱི་མར་ཕན་པའི་རེ་ལྟོས་བྱས་ནས་སྦྱིན་པའི་དངོས་རྫས་འདི་ཉིད་ཀྱི་རྣམ་སྨིན་ནི། ཇག་རྐུན་གྱིས་ཕྲོགས་པའི་ཟས་ཞིག་ལས་ལྕི་སྟེ། དགྲ་ཇག་གིས་ཟོས་པ་ལ་མངོན་སུམ་ཚད་མས་འཕྲོག་བཅོམ་གྱིས་བླངས་པ་ཡིན་པས་སེམས་ཅན་བསླུས་པའི་ཉེས་ལྟུང་མེད། རང་ལ་ཕྱི་མར་ཕན་ཐོགས་སུ་རེ་བས་བྱིན་ཀྱང་ཕྱི་མར་དེ་ལ་ཕན་ཐོགས་སྦྱིན་པའི་ནུས་པ་ཕྲ་གཤིས་དད་ལྡན་བསླུས་པའི་རྣམ་སྨིན་ངན་པ་དེའི་ནོན་པ་ཡིན་གསུངས་ནས་ཐུགས་སྐྱོ་ཚད་མེད་པ་དང༌། ཁྱེད་རྣམས་ནས་ལས་འབྲས་དང་རྣམ་སྨིན་ལ་བསམ་མནོ་ཞིབ་པར་ཐོངས་དང་སྔོན་བསགས་བཟང་པོའི་ལུས་རྟེན་ཁྱད་འཕགས་ཐོབ་པ་འདི་འཕེན་བྱེད་དགེ་བས་འཕངས་པ་ཡིན་པས་དོན་མེད་དུ་མ་སོང་བ་ཞིག་བྱེད་དགོས། དཀོར་ཟས་ལ་འཛེམ་མེད་དུ་སྤྱོད། སེམས་ཅན་གྱི་སྲོག་བཅད་དུ་འཇུག་པར་བྱེད་པ་རྣམས་རྫོགས་བྱེད་མི་དགེ་བས་རྫོགས་ནས་འོག་ནས་འོག་ཏུ་ངན་སོང་མུ་མཐའ་མེད་པར་འཁྱམས་དགོས་བྱུང་ན་དེ་ལས་ཕུང་ཚབས་ཆེ་བ་ཅི་ཡོད་ཅེས་རྒྱུན་དུ་བཀའ་སྩལ་པར་མཛད་དོ། །དེ་སྐད་དུ། རྣམ་ཐར་གསོལ་འདེབས་ལས། དབེན་པ་གསུམ་བསྟེན་རིམ་གཉིས་ལམ་ལ་བརྩོན། །མཚན་བཅས་མཚན་མེད་རྣལ་འབྱོར་དུ་མ་ཡི། །གསང་གསུམ་རྡོ་རྗེ་བཞི་དང་དབྱེར་མེད་གྲུབ། །རྣལ་འབྱོར་དབང་ཕྱུག་ཆེན་པོར་གསོལ་བ་འདེབས༑ ༑རྩ་གསུམ་ལྷ་ཡི་དགྱེས་ཞལ་རྟག་ཏུ་ངོམ། །ཡི་དམ་གྲུབ་པའི་གདེང་ཚད་ཕུལ་དུ་བྱུང༌། །ཌཱ་ཀི་ཆོས་སྐྱོང་ཕྲིན་ལས་གཡེལ་མེད་སྒྲུབ། །གྲུབ་པའི་ཁྱུ་མཆོག་ཆེན་པོར༴ །འཁོར་འདས་ཆོས་ཀུན་རང་རིག་གཉུག་མར་རྫོགས། །སྣང་ཤེས་རང་གྲོལ་གཏད་མེད་ཟང་ཐལ་ཆེ། །ལྷུན་གྲུབ་འོད་གསལ་སྣང་བ་འབྱམས་སུ་ཀླས། །ཆོས་ཟད་བློ་འདས་ཆེན་པོར་གསོལ་བ་འདེབས། །ཞེས་འབྱུང་ངོ༌། །དཔལ་ལྡན་བླ་མའི་རྣམ་པར་ཐར་པ་ལས། རྗེ་བླ་མ་ཆོས་ཀྱི་རྒྱལ་པོས་རང་དོན་དུ་ཐོས་བསམ་སྒོམ་པ་ཇི་ལྟར་མཛད་པའི་སྐབས་ཀྱི་གླེང་བའི་སརྒ་སྟེ་གཉིས་པའོ།། །།
༈ ད་ནི་གཞན་དོན་དུ་འཆད་རྩོད་རྩོམ་པའི་ཚུལ་ལས་འཕྲོས་པའི་རྣམ་པར་ཐར་པ་ཉུང་ངུའི་ངག་གི་འཆད་པ་ལ།
དེ་ཡང་མདོ་སྔགས་རིག་གནས་ཀུན་ལ་མཁྱེན་པའི་དཀྱིལ་འཁོར་རྒྱས་ཤིང་ཤེས་བྱ་ཐམས་ཅད་ལ་ཆགས་ཐོགས་ཀྱི་སྒྲིབ་པ་སྤངས་པས་ངེས་དོན་དུ་རྗེ་བཙུན་འཇམ་དཔལ་དཔའ་བོ་དང་རྣམ་དབྱེར་མེད་པ་ཀུན་གཟིགས་ཆོས་ཀྱི་ཉི་མ་དེ་ཉིད་ཀྱིས་མཐའ་ཡས་པའི་འགྲོ་ཚོགས་རྒྱ་མཚོ་ཡོངས་སུ་སྨིན་པ་དང་གྲོལ་བར་བྱ་བའི་ཕྱིར། གནས་སྐབས་ཕན་པ་དང༌། མཐར་ཐུག་གི་ངེས་ལེགས་མཆོག་སྦྱིན་པའི་ཆེད་དུ་སྲིད་པའི་རིམ་བརྒྱའི་འཇིགས་འཕྲོག་ཞི་བསིལ་བདུད་རྩིའི་སྨན་ཆེན་འདོད་འབྱུང་ཆོས་ཀྱི་གྲུ་ཆར་ཆེན་པོ་སྐལ་བཟང་གདུལ་བྱའི་ཞིང་སར་རྟག་པར་འབེབས་པས་རྣམ་གྲོལ་སྐུ་བཞིའི་ལོ་ཏོག་རྒྱས་པར་མཛད་ཅིང༌། གང་ཞིག་སྲིད་པའི་རྒྱ་མཚོ་ཆུ་སྲིན་འཇིགས་རུང་གི་གནས་ལས་མ་བརྒལ་བ་རྣམས་བརྒལ། ཐར་པའི་མཆོག་དམ་པར་མ་སྒྲོལ་བ་རྣམས་སྒྲོལ། རྒྱལ་སྲས་སློབ་པ་དབུགས་མ་དབྱུང་བ་རྣམས་ཡོངས་སུ་མྱ་ངན་ལས་འདས་པ་ཆེན་པོར་དབུགས་དབྱུང་བའི་ཕྲིན་ལས་ཀུན་དགའ་རོལ་མོ་ཕྱོགས་དུས་གནས་སྐབས་མཐའ་ཡས་མུ་མེད་པར་འབྱམས་ཀླས་ཤིང་གསུང་གཅིག་དབྱངས་ཀྱི་བྱེད་ལས་གདུལ་བྱའི་མོས་པ་དང་འཚམས་པར་འཇུག་ཅིང་སྣང་བས་འགྲོ་ཀུན་དགའ་བར་བྱེད་པའི་གསུང་གི་ཕྲིན་ལས་ཕུན་ཚོགས་དགེ་ལེགས་བྱེ་བའི་འབྱུང་གནས་ཀྱི་གཏེར་ཆེན་པོར་བྱིས་བློས་གཞལ་བའི་ཡུལ་ལས་འདས་ཀྱང༌༑ རེ་ཞིག་བདག་ཅག་མོས་ལྡན་ངོར་གང་གི་དཔལ་གྱི་མགུལ་ནས་ལེགས་པར་བསྒྲགས་པའི་དམ་པའི་ཆོས་ཀྱི་སྦྱིན་པ་རྒྱ་ཆེན་པོ་བསྙེན་སྒྲུབ་གནང་བའི་སྐབས་མ་གཏོགས་ཞུ་བ་པོ་མོས་ལྡན་སུ་བྱུང་གི་གསོལ་བ་གང་བཏབ་པ་ཐམས་ཅད་བརྩེ་ཆེན་ཡེ་ཤེས་ཀྱི་གཟིགས་པས་བསྐྱངས་ཤིང་ཐུགས་རྗེས་ཡར་བར་མི་འདོར་བས་རྗེ་གུ་ཎའི་ཡང་སྲིད་རིན་པོ་ཆེའི་དབུས་བློ་གསལ་ཁ་ཤས་ལ་སུམ་རྟགས། སྙན་ངག་ཐེངས་ཁ་ཤས་ཕྱག་ཁྲིད། སྤྱོད་འཇུགཡིད་བཞིན་མཛོད། ཡོན་ཏན་མཛོད། མཁས་འཇུགསྡོམ་གསུམ་རྣམ་ངེས། ངལ་གསོ་སྐོར་གསུམ། བསྐྱེད་རིམ་ཟུང་འཇུག་སྙེ་མ། གསང་སྙིང༌། རྒྱུད་བླ་སོགས་སྔ་ཕྱིར་ཐེངས་ཁ་ཤས་རེ་གསུངས་ཞིང༌། ཁྱད་པར་བསྟན་པའི་སྙིང་པོ་རྡོ་རྗེ་ཐེག་པ་ཡིན་པས། བསྟན་པ་ལ་སྨན་པའི་འཆད་ཉན་གྱི་རྒྱུན་བཟང་མི་ནུབ་པར་བྱ་བའི་ཐུགས་དགོངས་རྒྱ་ཆེན་པོས་གསང་བའི་བདག་པོ་བློ་གྲོས་མཐའ་ཡས་ཀྱི་ངོ་མཚར་བཀའ་ཡི་བསྡུ་བ་མཛོད་ཆེན་རྣམ་པ་ལྔ་ལས་སྔགས་མཛོད་མ་གཏོགས་གཞན་རྣམས་ལན་རེ་འཆད་མཛད་ཅིང༌། ཉང་གུར་བྱང་གསུམ། སངས་གླིང༌། རྡོར་གླིང༌། པདྨ་ལས་འབྲེལ་རྩལ། ཀུན་མཁྱེན་སྔ་ཕྱི། སྨིན་གླིང་གཏེར་ཆེན། མཁྱེན་བརྩེ་རིན་པོ་ཆེ། རྗེ་གུ་ཎ་སོགས་ཀྱི་གཏེར་ཆོས་རྣམས་སྔ་ཕྱི་ལན་གྲངས་དང༌། སྔ་འགྱུར་བཀའ་མ་འདུས་པ་མདོ་དབང་ཆེན་མོ་དང༌། སྒྱུ་འཕྲུལ་ཞི་ཁྲོ་སོ་ལུགས་ཡང་དགསེམས་ཀློང་མན་ངག་སྡེ་གསུམ། སྙིང་ཐིག་ཡ་བཞི། བཀའ་དགོངས་སོགས་ཚར་རེ་མ་འཆད་པ་མེད་པ་དང་འགའ་ཞིག་ནི་ལན་གྲངས་མང་པོར་འཆད། བཀའ་མ་གཞན་རྣམས་ཀྱང་ཚར་རེ། མདོར་ན་རྗེ་ཉིད་ལ་བཞུགས་པའི་སྨིན་གྲོལ་གསན་པ་རྣམས་ལས་རྒྱལ་བཀའ་རིན་པོ་ཆེ་དང་རྙིང་རྒྱུད་ཕྱེད་ཙམ་གསུངས་མཚམས་བསྙུན་པས་འཕྲོ་ལུས་པ་མ་གཏོགས་གཞན་རྣམས་ཚར་རེ་གསུངས་གྲུབ་པ་དང༌། ཕལ་ཆེར་ལན་གྲངས་སྔ་ཕྱིར་སྩལ་པ་སྟེ། དཀོན་མཆོག་བརྩེགས་པ་ལས། ནམ་མཁའ་ཇི་སྙེད་ཁྱབ་གྱུར་པ། །སྐུ་ཡིས་ཀྱང་ནི་དེ་སྙེད་ཁྱབ། །སྐུ་ཡིས་ཇི་སྙེད་ཁྱབ་གྱུར་པ། །འོད་ཀྱིས་ཀྱང་ནི་དེ་སྙེད་ཁྱབ། །འོད་ཀྱིས་ཇི་སྙེད་ཁྱབ་གྱུར་པ། །གསུང་གིས་ཀྱང་ནི་དེ་སྙེད་ཁྱབ། །ཅེས་གསུངས་པ་ལྟར། སྐུ་དང་གསུང་གི་མཛད་པ་མཐའ་ཡས་པས་ཞིང་ཁམས་ཀུན་ཏུ་ཁྱབ་པ་ལས་ཞིང་འདིའི་གདུལ་བྱའི་ཆ་ཤས་ཉུང་ངུ་རྣམས་ལའང་གསུང་གི་སྣང་བ་ཆེན་པོས་ཁྱབ་པར་མཛད་པ་ནི། བདག་ཅག་གུས་སློབ་རྣམས་ཀྱི་བཀའ་དྲིན་བྱང་ཆུབ་སྙིང་པོའི་བར་དུ་གཞལ་བར་དཀའ་ཞིང་འཆད་པའི་གནས་སྐབས་སུ་ཡང་ཚིག་ཉུང་ལ་དོན་ཟབ་ཅིང་རྒྱ་ཆེ་བའི་ངག་གི་འདོམ་པར་མཛད་པ་ལས་དོན་གྱི་སྟོང་པའི་ཚིག་གྲིམ་ལ་བཤད་རྒྱ་ཆེ་བ། མཛེས་ཁྲིགས་ཅན་འབྲེལ་ལ་མ་འབྲེལ་བའི་ལུང་སྦྱོར་ལྟར་སྣང་རིགས་པ་སད་སུད་མང་པོས་མི་མགོ་རང་མགོ་སྐོར་ནས་སློབ་མའི་རྒྱུད་ཆུད་གསོན་པ་དེ་འདྲ་མ་ཡིན་པར་ཟང་ཟིང་དོན་དུ་མི་གཉེར་ཞིང་དད་ལྡན་སློབ་མའི་རྒྱུད་དང་བསྟན་པ་དང་སེམས་ཅན་གྱི་དོན་ལ་དགོངས་པའི་བྱང་ཆུབ་མཆོག་སེམས་རྒྱ་ཆེན་པོས་འཆད་པར་མཛད་པ་ན། ལྡབ་ལྡིབ་དང༌། ཟློས་སྐྱོན་དང༌། གོང་འོག་འཁྲུག་འཛིང༌། དལ་མྱུར་ཆེས་པའི་སྐྱོན་ཐམས་ཅད་སྤངས་ཤིང་རྣམ་པར་སྙན་པ། བློ་ལ་བཟུང་བདེ་བ། དོན་གྱིས་གནད་ལ་ཕིགས་པ་ཤ་སྟག་དང༌། ཁྱད་པར་གསང་སྔགས་སྟོན་པའི་སློབ་དཔོན་གྱི་མཚན་ཉིད་ཕྱི་ནང་གི་དེ་ཉིད་བཅུ་ལ་མངའ་དབང་འབྱོར་པས་དཀྱིལ་འཁོར་གྱི་ལས་རབ་འབྱམས་སྒྲུབ་པ་ལ་དབང་ཞིང་ཐ་ན་རྐྱེན་སེལ་གྱི་ཚེ་དབང་ཙམ་བསྐུར་བར་མཛད་ནའང༌།བྱ་སླ་སྤམ་ཁྱེར་མི་མཛད་པར་ཆོ་ག་སྦྱོར་དངོས་རྗེས་གསུམ་ཚང་བ་རིག་འཛིན་བརྒྱུད་པའི་ཕྱག་བཞེས་ལྟར་གནང་བར་མཛད་པས་བྱིན་རླབས་ཀྱི་བབ་ཆེན་པོ་དང་ལྡན་ཞིང་བརྒྱུད་པའི་སྲོལ་ཀ་ཟིན་ངེས་པར་མཛད་པས་བསྟན་པའི་སྲོག་མཐུད་པར་གྱུར། འདོན་ཚིག་གི་གོང་འོག་དང་འཕྲལ་གྱི་ཡོ་བྱད་ཙམ་ལ་ཞིབ་ཚགས་ཡང་ཡང་བྱེད་ཅིང་དོན་གནད་སྒོམ་དོན་དང་རྒྱུད་དང་མན་ངག་གི་ཟབ་གནད་ནི་ཅི་ཡིན་ཀྱང་མི་ཤེས་པའི་བླུན་པོ་ཏི་ཐུགས་ཀྱང་མ་ཡིན་ཞིང༌། གདུལ་བྱའི་དབང་པོ་མཆོག་དམན་གྱི་ཚུལ་ལ་གཏན་ནས་མི་དཔྱད་པར་རང་ཉིད་ལྟ་དགོངས་མཐོན་པོའི་ཁུར་གྱིས་ཐམས་ཅད་ལ་ངེས་དོན་ཟབ་མོ་འབའ་ཞིག་འཆད་པ་ལས་བློ་སྦྱོང་སོགས་དམན་ཆོས་སུ་རློམ་པའི་ཞྭ་དཔེ་ལྷམ་འགེབ་དང༌། ཡང་ཟབ་དོན་གྱི་ཁྲིད་ཅེས་གླེང་ས་མེད་པའི་དམན་ལ་མཆོག་འཛིན་ཀྱང་མ་ཡིན་པ་གང་ཟག་སོ་སོའི་རྒྱུད་ཚོད་དང་མཐུན་པའི་བློ་སྦྱོང་གི་སྐོར་དང༌། ཕྱག་རྫོགས་ཀྱི་ཉམས་ཁྲིད་ཀྱང་འདེབས་པར་གནང་ཞིང༌། དེ་ཡང་ཚིག་ཁྲིད་ཙམ་མིན་པར། སློབ་མའི་རྒྱུད་དང་འཚམ་པ་གོ་མྱོང་རྡོ་རུས་འཕྲོད་པ་མ་བྱུང་གི་བར་དུ་སྨིན་ཁྲིད་ཞིབ་བཅའ་ཕྱག་ལེན་དུ་བཏབ་པ་མཛད་པས་རྟོགས་པ་དོན་བརྒྱུད་དང་ལྡན་པའི་ངེས་གསང་སྙིང་པོའི་བསྟན་པ་རིན་པོ་ཆེའི་སྲོག་འཛིན་པ་སྟེ། མདོར་ན་ཆོས་ཀྱི་སྦྱིན་པ་ནི་ཕན་ཡོན་ཚད་མེད་པའི་འཇུག་ངོགས་དམ་པར་གྱུར་པ་ཡང༌། མདོ་ལས། གང་ལ་ཕན་ཕྱིར་ང་ཡི་ཆོས། །ཚུལ་བཞིན་བསྟན་པས་མཆོད་གྱུར་ཏེ། །མེ་ཏོག་བྱུག་པ་མར་མེ་ཡི། །རྒྱལ་བ་ཡང་དག་མཆོད་མ་ཡིན། །ཞེས་རྒྱལ་བ་མཆོད་པའི་མཆོག་ཏུ་བསྔགས་པ་དང༌། བྱམས་པ་སེངྒེ་སྒྲ་ཡི་མདོ་ལས། གང་ཞིག་གངྒཱའི་ཀླུང་སྙེད་སངས་རྒྱས་ཞིང༌། །རིན་ཆེན་བདུན་གྱིས་ཡོངས་སུ་བཀང་བྱས་ནས། །རབ་དགའི་སེམས་ཀྱིས་རྒྱལ་ལ་འབུལ་བ་དང༌། །གང་གིས་སེམས་ཅན་གཅིག་ལ་ཚིགས་བཅད་བྱིན། །རིན་ཆེན་སྦྱིན་པ་ཤིན་ཏུ་རྒྱ་ཆེན་དེས། །ཚིགས་བཅད་སྦྱིན་པ་སྙིང་རྗེས་སྒྲུབ་དེ་ལ། །ཆར་ཡང་མི་ཕོད་གྲངས་སུའང་མ་ཡིན་ན། །གཉིས་དང་གསུམ་དུ་བསམ་དུ་ག་ལ་ཡོད། །ཅེས་སོགས་རྒྱ་ཆེར་བཀའ་སྩལ་པ་ལྟར་བསྟན་འཛིན་སྐྱེས་བུ་དམ་པ་རྣམས་ཀྱི་མཛད་པའི་རྣམ་ཐར་རྒྱ་མཚོའི་སྙིང་པོ་ཕུལ་དུ་བྱུང་བའོ། །གང་ཞིག་ལོག་པར་སྨྲ་བ་ཚར་གཅོད་པའང་རང་ཕྱོགས་ལ་ཆགས་ཤིང༌། གཞན་ཕྱོགས་ལ་སྡང་བའི་སུན་འབྱིན་གྱི་རིགས་པ་ནི་རང་རྒྱུད་མ་རུངས་པར་བྱེད་ཅིང་ཆགས་སྡང་འཕེལ་བའི་རྒྱུ་ལས་མ་མཆིས་ཤིང༌། སྙིགས་དུས་འདིར་རྩོད་པས་བསྟན་པ་རིན་པོ་ཆེ་གསལ་བར་ནུས་པ་མཁས་དབང་འགའ་ཞིག་གི་རྣམ་ཐར་ལས་གཞན་རྣམས་ཀྱི་བསྟན་དཀྲུག་དང་ཕུང་སེལ་གྱི་རྒྱུ་ལས་མི་འོང་བར་འདུག་པས་རྗེ་འདིས་ཀྱང་དུས་ཀུན་སྙིང་པོའི་དབེན་པའི་ཆོས་སྤང་གི་ས་བོན་གྲུབ་མཐའི་ཕྱོགས་ཞེན་གཏན་ནས་མི་མཛད་པ་བསྟན་པ་ཐམས་ཅད་འགལ་མེད་དུ་འཛིན་ཅིང་བསྟན་བཅོས་རྣམས་ཀྱི་སྐབས་ན་དག་སྣང་གི་ཟོལ་མས་རང་གཞན་གྱི་གྲུབ་མཐའ་གོང་འོག་ཐམས་ཅད་བསྲ་བསྲེའི་གཏད་སོ་གཅིག་ཀྱང་མེད་པ་མི་མཛད་པ་རང་ལུགས་བླ་མ་གོང་མའི་བཞེད་པ་གཙོ་བོར་སྟོན་པ་ཙམ་ལས་རང་ལྟ་ལ་ཆགས་པའི་སྒྲུབ་དང་སུན་འབྱིན་གྱི་ཚེར་མས་གཞན་རྒྱུད་སྲེག་པ་མི་མཛད་ཀྱང༌། མངོན་རྗེས་ཀྱི་ཚད་མ་ཡང་དག་དང༌། ལྟར་སྣང་གི་རྣམ་དབྱེ་ལེགས་པར་ཕྱེད་ཅིང་རྟོག་གེའི་ཚིག་དོན་རྣམས་མ་ནོར་བ་མཁྱེན་པ་ཡང་ཉིད་ཀྱི་གསུང་རབ་རྣམས་ལས་དངོས་དང་ཤུགས་ཀྱིས་གསལ་བ་དང༌། རྒྱ་བོད་མཁས་གྲུབ་ཀྱི་བསྟན་བཅོས་ལུང་གི་ཚད་མ་དང༌། དཔེ་ཉེར་མཇལ་གྱི་ཚད་མས་གཞལ་ཞིང་ཆོས་བཟང་རིག་པའི་རྣམ་དཔྱོད་བདུད་ཀྱི་བསླུ་བ་མེད་པས་གཏན་ལ་དབབ་པའི་དོན་ལེགས་པར་གསུངས་པའི་ཚོགས་རྣམས་ཀྱིས་སྙིགས་དུས་ཀྱི་ལྟ་སྤྱོད་ངན་པ་དང་འཁྲུལ་པ་ཐམས་ཅད་སེལ་བར་མཛད་ཅིང༌། དོན་གསུམ་ཐེ་ཚོམ་མེད་པའི་བློ་ཡང་དག་པ་སྟོན་པར་མཛད་པས། ཀུན་མཁྱེན་བུ་རམ་ཤིང་པའི་བསྟན་པ་རིན་པོ་ཆེ་སྤྱི་དང༌། ཁྱད་པར་སྔ་འགྱུར་གྱི་བསྟན་པ་མར་མེ་འཆི་ཀ་མ་ལྟ་བུ་འདི་འཇམ་མགོན་མི་ཕམ་སྨྲ་བའི་སངྒཻ་དང༌། བདག་གི་ཀུན་མཁྱེན་བླ་མ་ཡབ་སྲས་འདི་གཉིས་ཀྱི་གསོ་བར་མཛད་པའོ། །དེ་ཡང་བསྟན་པ་ཇི་སྲིད་གནས་ཀྱི་བར་ཉམས་པ་མེད་པའི་ཆེད་དུ་བསྟན་པའི་བཙས་སུ་བཞག་པའི་གསུང་རབ་རིན་པོ་ཆེའི་མཆོད་སྡོང་འཁྲུལ་པའི་གཡའ་དྲིས་མ་གོས་པའི་བསྟན་བཅོས་ལེགས་པར་གསུངས་པའི་ཚོགས་རྣམས་ཀྱང༌། ཇི་སྐད་དུ། དོན་མེད་དོན་ལོག་དོན་དང་ལྡན། །ངན་གཡོ་བརྩེ་བྲལ་སྡུག་བསྔལ་སྤངས། །ཐོས་རྩོད་སྒྲུབ་པ་ལྷུར་ལེན་པ། །བསྟན་བཅོས་དྲུག་བྲལ་གསུམ་དུ་འདོད། །ཅེས་ངན་པའི་སྐྱོན་དྲུག་དང་བྲལ་ཞིང་བཟང་པོའི་ཡོན་ཏན་གསུམ་དང་ལྡན་པ་རྒྱུ་སྙིང་རྗེ་ཆེན་པོས་ཀུན་ནས་སློང་བ་ལས་རང་ཆེ་མཁས་འདོད་ཀྱི་སྙེམས་པ་དང་གཞན་ལ་ཁྱད་གསོད་སོགས་ཡེ་ནས་མི་མངའ་ཞིང༌། ཐུགས་བརྩེ་བས་ལེགས་པར་འདོམས་པའི་ཆོས་རྣམས་ཀྱང་འདུལ་བ་ལ་འཇུགམདོ་སྡེ་ལ་སྣང༌། མངོན་པའི་ཆོས་ཉིད་དང་མི་འགལ་ཞིང་རང་བཟོ་དང༌། ཕོ་ཚོད། གསར་བཞག་གི་གྲུབ་མཐའ་དང་དཔེ་སྣ་བསྡུས་པ་ལྟ་བུ་མ་ཡིན་པ་སྔོན་བྱོན་ལོ་པཎ་སྐྱེས་ཆེན་མཁས་གྲུབ་རྣམས་ཀྱི་བཀའ་དྲིན་རྗེས་སུ་གསོ་བའི་ཆེད་དུ་འཕགས་ཡུལ་གྱི་བཀའ་དང་བསྟན་བཅོས་རང་ལུགས་ཀྱི་མཁས་པ་ཆོས་ཀྱི་སྤྱན་ལྡན་གཟུ་བོར་གནས་པ་སྔོན་བྱོན་གོང་མ་རྣམས་ཀྱི་གསུང་རྒྱུན་དང༌། ཁྱད་པར་འཇམ་མགོན་མི་ཕམ་ཆོས་རྗེའི་ཞལ་ལུང་དང་ལེགས་བཤད་གསལ་བར་བྱེད་པའི་རྒྱན་དུ་ཐུགས་རྩོམ་གནང་བའང་རྩོམ་པ་པོ་ཆོས་ཉིད་ཀྱི་བདེན་པ་རྟོགས། ཡི་དམ་ལྷ་ཡི་ལུང་བསྟན་ཐོབ། རིག་པའི་གནས་ལྔ་ལ་མཁས་པ་སྟེ་བསྟན་བཅོས་རྩོམ་པའི་རྒྱུ་ཚོགས་ཚང་བས་ལེགས་པར་གསུངས་པའི་ཚིག་རྣམས་ཀྱང་སྨྲ་བའི་དབང་ཕྱུག་རྣམས་ཀྱི་མིག་གི་དགའ་སྟོན་དང༌། མགུལ་པའི་རྒྱན་དུ་གྱུར་པ་བསྔགས་པའི་པད་དཀར་ཕྱོགས་བརྒྱར་འཐོར་བའི་འོས་སུ་གྱུར་པ་ཤ་སྟག་དང༌།རྗེ་འདི་བར་སྦས་པའི་ཚུལ་དུ་བཞུགས་པས་སྔོན་དུས་རྒྱལ་ཁམས་ཡོངས་ལ་མཁས་པའི་གྲགས་སྒྲ་མི་ཆེ་ཡང༌། འཇམ་མགོན་མི་ཕམ་ཆོས་རྗེས་དགོངས་གཏད་ཤིན་ཏུ་ཆེ་བ་དང༌། འདས་རྗེས་ཞལ་ཆེམས་སུ། ཞེ་ཆེན་རྒྱལ་ཚབ་སློབ་གཉེར་ཅུང་ཡོད་པས་དཔེ་ཆ་རྣམས་དེ་ལ་ཕུལ་ཅེས་གསུང་གི་བསྔགས་པ་དོན་དང་ལྡན་ཞིང་རྗེ་དེ་ཉིད་གཤེགས་ཁར་ཐུགས་རྒྱུད་དགོངས་པའི་བྱིན་རླབས་འཕོས་པ་དང༌། ཡེ་ཤེས་ཀྱི་སྐུས་ཡང་ཡང་རྗེས་སུ་བཟུང་བས་མཁྱེན་རྟོགས་ཡེ་ཤེས་ཀྱི་རྩལ་ཕྱོགས་མེད་དུ་ཆེས་ཆེར་རྒྱས་པར་གྱུར་པ་ནི་ཀུན་གྱིས་མངོན་སུམ་དུ་གྱུར་པ་དང༌། ཕྱིས་ཉིད་མདུན་བླ་མ་རིན་པོ་ཆེའི་བསྟན་བཅོས་དང་མན་ངག་གི་སྐོར་གྱི་ཁྲིད་ལུང་སོགས་ཞུས་ཚེ་རྗེ་ཉིད་ནས་འཇམ་མགོན་མི་ཕམ་རིན་པོ་ཆེ་སྐུ་བཞུགས་པའི་སྐབས་སུ་མ་གསན་པ་དག་ཀྱང་ལུང་གནང་སྟེ་འཇམ་མགོན་བླ་མའི་འཕྲོར་ཁོ་བོའི་མིང་བྲིས་ཞེས་བཀའ་སྩལ་པའི་ཚིག་གི་ཟུར་གྱིས་ཀྱང་ཤེས་ནུས་པའོ། །དེ་ལྟར་ཚིག་དོན་ཕུན་སུམ་ཚོགས་པའི་བསྟན་བཅོས་དཔྱོད་ལྡན་མཁས་པ་རྣམས་ཀྱི་ཡིད་འཕྲོག་པའི་གསུང་རབ་ཇི་ལྟར་བཞུགས་པའི་མཚན་བྱང་རྒྱས་པ་དཀར་ཆགས་སུ་གསལ་བ་ལྟར་ལ་འདིར་ཡང་གཙོ་ཆེ་བ་རགས་བསྡུས་ཙམ་བཀོད་ན། སྟོན་པ་བདེ་བར་གཤེགས་པ་དང་རྒྱལ་སྲས་སེམས་དཔའ་ཆེན་པོ་རྒྱ་བོད་ཀྱི་ལོ་པཎ་མཁས་གྲུབ། བླ་མ་དགེ་བའི་བཤེས་གཉེན་རྣམས་ལ་བསྟོད་ཚོགས་ཤིན་ཏུ་མང་པོ་དང༌། སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་ཆོས་འབྱུང་ལེགས་བཤད་པདྨ་དཀར་པོའི་རྗིང་བུ། རིན་ཆེན་གཏེར་གྱི་མཛོད་ཆེན་པོ་ལས་འཕྲོས་པའི་གཏམ་དཔག་བསམ་རབ་རྒྱས་ལྷ་ཡི་རྔ་སྒྲ། ཡི་གེའི་སྦྱོར་བ། བསྟན་རྩིས་ཉེར་མཁོ་རབ་གསལ་མེ་ལོང་འབྱུང་རྩིས་ཀྱི་རེའུ་མིག་ཉེར་མཁོ་བལྟ་བདེར་སྤེལ་བ་ཀུ་མུ་དའི་རྫིང་བུ། བལ་མོའི་ལྡིང་སྐོར་གྱི་མོ་བཤད་ཨུཏྤལ་དཀར་པོའི་ཕྲེང་བ། སྒྲ་ཀ་ལཱ་པའི་མཚམས་སྦྱོར་ལྔ་པའི་ལག་ལེན་བདུད་རྩིའི་ཉིང་ཁུ། དག་ཡིག་བློ་གསལ་མགུལ་རྒྱན། སྙན་ངག་དོན་འགྲེལ་པད་དཀར་རྫིང་བུ། དོན་རྒྱན་སོ་ལྔའི་དཔེར་བརྗོད་བློ་གསལ་དགའ་བྱེད། ཐེག་པ་ཆེན་པོའི་བློ་སྦྱོང་དོན་བདུན་མའི་ཁྲིད་ཡིག་ཟབ་དོན་སྦྲང་རྩིའི་བུམ་བཟང༌། སྔོན་འགྲོ་སྤྱི་ལ་སྦྱོར་ཆོག་པའི་ཐུན་མོང་གི་སྔོན་འགྲོའི་ཁྲིད་ཡིག་ཀུན་མཁྱེན་ཞལ་ལུང་རྣམ་གྲོལ་ཤིང་རྟ། དཀོན་མཆོག་རིན་པོ་ཆེ་དང་ལས་འབྲས་ལ་ཡིད་ཆེས་བསྐྱེད་པའི་གཏམ་རྒྱུད་མདོ་ནས་བཏུས་པ་ཡང་དག་ཐར་ལམ་བགྲོད་པའི་ཐེམ་སྐས། སྨིན་གླིང་ཐུགས་ཆེན་བདེ་གཤེགས་ཀུན་འདུས་ཀྱི་སྔོན་འགྲོའི་ཁྲིད་རབ་གསལ་སྒྲོན་མེ། མཆོག་གླིང་ཐུགས་སྒྲུབ་བར་ཆད་ཀུན་སེལ་གྱི་སྔོན་འགྲོ་ལྷ་རྫས་མེ་ཏོག སྔ་འགྱུར་རྡོ་རྗེ་ཐེག་པའི་བསྐྱེད་རིམ་སྤྱི་ཡི་རྣམ་གཞག་རབ་གསལ་ནོར་བུའི་མེ་ལོང༌། ལས་དང་པོ་པ་ལ་མཁོ་བའི་བསྐྱེད་རྫོགས་གནད་བསྡུས་ཉུང་གསལ་གོ་བདེ། རྒྱུད་བླ་མའི་སྤྱི་དོན་རྣམ་པར་གཞག་པ་དད་པའི་རླབས་ཕྲེང་རྣམ་པར་གཡོ་བའི་ཆུ་གཏེར། སྤྱོད་འཇུག་ཤེར་ལེའི་མཆན་འགྲེལ་དོན་གསལ་མེ་ལོང༌། ཐེག་དགུའི་རྣམ་བཤད་རིན་ཆེན་ཐེམ་སྐས། ངེས་དོན་སྙིང་པོའི་གནད་བསྡུས་པ་རིན་པོ་ཆེའི་སྒྲོན་མེ། དེའི་ས་བཅད། བདེན་གཉིས་བསལ་བཞག་དང་བྲལ་བའི་དོན་གྱི་དགོངས་བཤད་གློག་གི་སྒྲོན་མ། བཤེས་སྤྲིང་དང༌། ཡིད་བཞིན་མཛོད་ཀྱི་མཆན་འགྲེལ་པདྨ་དཀར་པོའི་འཁྲི་ཤིང༌༑ ཟུར་ཆུང་བའི་ཞལ་གདམས་བརྒྱད་ཅུ་པ་སོགས་ཀྱི་མཆན་འགྲེལ། ཐེག་དགུའི་ཚོགས་བཤད་ནོར་བུའི་ཏམ་བུ་ར། སྡོམ་གསུམ་ཚོགས་བཤད། གསང་སྙིང་ཚོགས་བཤད། ཚོགས་གཏམ་བྱ་ཚུལ། སྔ་འགྱུར་བསྟན་རྒྱས་སྨོན་ལམ་རྣམ་བཤད་བསྟན་པ་མི་ནུབ་པའི་རྒྱལ་མཚན༑ གུ་རུ་ཆོས་ཀྱི་དབང་ཕྱུག་གི་ཕུར་པ་སྤུ་གྲིའི་རྣམ་བཤད་རིག་འཛིན་ཞལ་ལུང༌། མཁྱེན་བརྩེ་རིན་པོ་ཆེའི་སྙན་བརྒྱུད་ཡང་ཕུར་སྦྲགས་མའི་རྣམ་བཤད་གྲུབ་གཉིས་འདོད་འཇོའི་དགའ་ཚལ། རྙིང་ལུགས་དབང་གི་སྔོན་འགྲོའི་སྤྱི་བཤད་ཨུཏྤ་ལའི་ཆུན་པོ། ལྷག་པའི་ལྷ་ཡི་བསྙེན་ཡིག་སྐོར་རིན་ཆེན་ཕྲེང་བ། རྩ་གསུམ་ལྷག་པའི་ལྷའི་སྒྲུབ་ཐབས་རྒྱུན་ཁྱེར་མང་པོ། ཚེ་ལྷ་རྣམ་གསུམ། སྨན་བླ། སངས་རྒྱས་སྟོང༌། ཉེ་སྲས་བརྒྱད། ས་ཡི་སྙིང་པོ༑ གནས་བརྟན་བཅུ་དྲུགམཁན་སློབ་ཆོས་གསུམ། རྗེ་འབངས་ཉེར་ལྔ་རྣམས་ཀྱི་མཆོད་ཆོགབསམ་ལྷུན་མཆོད་ཆོགསྔ་འགྱུར་རྡོ་རྗེ་ཐེག་པའི་ཤིང་རྟ་རྣམས་གཙོ་བོ་གྱུར་པའི་བླ་མཆོད༑ རྟེན་གསུམ་བཞེངས་པ་ལས་འཕྲོས་པའི་གཏམ་ཚོགས་གཉིས་པད་ཚལ་བཞད་བྱེད་ཡིད་ཆེས་ལུང་གི་ཉི་མ། འཇམ་མགོན་མི་ཕམ་ཆོས་རྗེའི་གསུང་གི་དཀར་ཆག རྗེ་དེ་ཉིད་ཀྱི་གདུང་རྟེན་གཉིས་ཀྱི་དཀར་ཆག་ངོ་མཚར་སྣང་བ། བླ་མའི་རྣལ་འབྱོར་དང༌།ཞལ་གདམས་གསོལ་འདེབས་གསུང་མགུར་གཏམ་ཚོགས་སྐོར་ནང་གསེས་ཤིན་ཏུ་མང་བ་དང༌། བཅའ་ཡིག་བླང་དོར་རབ་གསལ། བསང་གསོལ་སོགས་ཐོར་བུ་སྣ་ཚོགས། བཀྲ་ཤིས་མཆོད་ཆོག བསྔོ་སྨོན་ཤིས་བརྗོད་སྐོར་བཅས་བཞུགས་པ་སྟེ། དེ་ཡང་མདོ་སྡེ་རྒྱན་ལས༑ གང་ཞིག་རྒྱལ་བའི་བསྟན་པ་འབའ་ཞིག་གི། །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བློངས། །ཞེས་གསུངས་པ་ལྟར་ལེགས་བཤད་ཁྱད་པར་དུ་འཕགས་པ་འདི་རྣམས་བློ་གསལ་རྣམས་དང༌། ཁྱད་པར་སྔ་འགྱུར་གྱི་བསྟན་སྒོར་ཞུགས་པ་རྣམས་ཀྱི་སྙིང་གི་ནོར་བུར་གཟུང་བར་རིགས་སོ། །དཔལ་ལྡན་བླ་མའི་རྣམ་པར་ཐར་པ་ལས། གཞན་དོན་དུ་འཆད་རྩོད་རྩོམ་གསུམ་བགྱིས་པས་རྒྱལ་བའི་བསྟན་པ་ལ་བྱ་བ་ཇི་ལྟར་མཛད་པའི་སརྒ་སྟེ་གསུམ་པའོ།། །།
མཁས་པ་མཁས་པའི་རྒྱུ་སྐར་ཚོགས་ཀྱི་ཉེ་བར་བསྙེན་པའི་དབུས་ན་མཚན་མོའི་མགོན་པོ་བཞིན། །གྲུབ་པ་གྲུབ་པའི་རི་བོར་མཐོན་པོར་འཇིགས་མེད་མཁའ་ལྡིང་གཤོག་རླབས་ཡངས་པས་བསྐྱོད། །དོན་གཉིས་ལྷུན་གྲུབ་ཆོས་ཀྱི་རྒྱལ་པོས་ལེགས་གསུངས་མ་ཎིའི་ཕྲེང་བ་སྤེལ་ལེགས་མཛེས། །ཤེས་རབ་གསེར་གྱི་ཉི་མིག་ལྡན་པའི་བློ་གསལ་བྱེ་སྙེད་དགའ་བའི་བདུད་རྩིར་གྱུར། །ཁྱོད་གསུང་ཟབ་ཅིང་རྒྱ་ཆེ་བས། །འཕགས་ཡུལ་ཤིང་རྟ་ཆེ་རྣམས་ནི། །གངས་ལྗོངས་ཐུབ་བསྟན་སྲོལ་འབྱེད་ཚེ། །སྙིགས་དུས་སླར་ཡང་བྱོན་ནམ་ཅི། །ཕྱོགས་ལྷུང་སྡང་བའི་རླུང་གིས་མ་དཀྲུགས་པའི། །བཤད་པའི་ཆུ་ཀླུང་གང་གཱའི་རྒྱུན་བཟང་གི། །འགྲོ་རྣམས་སྐོམ་པའི་དབུལ་བ་ཀུན་སེལ་ཞིང༌། །ཐུབ་བསྟན་པདྨའི་དགའ་ཚལ་དར་ལ་བབས། མཁས་པར་གྲགས་པའི་བསྟན་བཅོས་ཕལ་དང་ཕལ། །དོན་བཟང་འབྲས་བུའི་སྟོང་པའི་སྤུན་པ་དང༌། །ཆུ་ཤིང་དང་འདྲའི་ཁལ་རྒྱབ་ལོངས་པ་རྣམས། །གང་གསུངས་ཆ་ཤས་ཙམ་གྱིས་མོག་པོར་བྱེད། །འདི་དང་འདི་འདྲའི་ལེགས་བཤད་ཁྱད་འཕགས་རྣམས། །རིན་ཆེན་དབྱིག་ལྟར་གུས་པས་གཅེས་བཟུང་ནས། །གཞན་ལ་འཆད་དང་ཉམས་སུ་བླང་བ་རྣམས། །བསྟན་པ་འཛིན་པའི་སྐྱེས་བུ་དམ་པར་ངེས། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༈ ད་ནི་གཉིས་ཀའི་དོན་དུ་མཁས་བཙུན་བཟང་གསུམ་གྱི་རྟོགས་པ་བརྗོད་པ་མདོར་བསྡུས་པའི་གཏམ་གྱི་སྦྱོར་བ་ཉུང་ངུས་བསྙད་པར་བྱ་སྟེ། དེ་ཡང་བདག་ཅག་གི་སྐྱབས་གནས་དཔལ་མགོན་བླ་མ་ཉིད་ནི་རྒྱལ་སྲས་དམ་པ་རྣམས་ཀྱི་ཐུ་བོ་མཁྱེན་རབ་ཀྱི་བདག་པོ་འཕགས་པ་འཇམ་དཔལ་དབྱངས་དང་དབྱེར་མ་མཆིས་པ་ཆོས་རྣམས་ཀྱི་ཤེས་བྱའི་དེ་ཉིད་རང་དང་སྤྱིའི་མཚན་ཉིད་ཇི་ལྟ་བ་བཞིན་དུ་གཟིགས་ཤིང་སྒྲིབ་མེད་ཡེ་ཤེས་ཀྱི་ཆོས་སྤྱན་ཉེས་པའི་རྡུལ་ཐམས་ཅད་དང་བྲལ་བས་ཆོས་དང་ཆོས་ཉིད་ཐམས་ཅད་རོ་མཉམ་ཡེ་ཤེས་ཆེན་པོའི་ངང་ལས་མི་གཡོ་ཞིང་འདའ་བ་མེད་པའི་ཕྱག་རྒྱས་བཏབ་པས། རང་རིག་བྱང་ཆུབ་སེམས་ཀྱི་ཀློང་དུ་འུབ་ཆུབ་ཅིང་ཤེས་དང་ཤེས་བྱ་རོ་གཅིག་དབྱེར་མེད་ཆེན་པོའི་ངང་དུ་རྫོགས་པས་མཐའ་གཅིག་ཏུ་སྐྱེ་བ་འདི་ལ་སྦྱངས་པ་ཙམ་ལ་མ་ལྟོས་པར་སྐུ་སྐྱེ་གོང་མའི་གོང་མར་གྱུར་པ་ནས། རྒྱལ་བའི་ཆོས་ཐམས་ཅད་ལ་ཤིན་ཏུ་གོམས་འདྲིས་བྱས་པའི་སྟོབས་ལས་སྐུ་ཚེ་འདིར་འབད་པ་ཆུང་ངུས་ཆོས་རྣམས་ལན་རེ་ཟུང་རེ་ཐོས་པ་དང་གཟིགས་པ་ཙམ་གྱིས་མཁྱེན་པའི་ཡེ་ཤེས་ཀྱི་རིག་པའི་རྩལ་ཁ་ཕྱོགས་མེད་དུ་རྒྱས་ཤིང་རང་བྱུང་གི་ཡེ་ཤེས་ཀྱི་སྣང་བ་མཁའ་དང་མཉམ་པ་ལ་དབང་འབྱོར་པས་སྤོབས་པའི་གཏེར་ཆེན་བརྒྱད་གྲོལ་བར་གྱུར་ཏེ། རྒྱ་ཆེར་རོལ་བ་ལས། བརྗེད་པ་མེད་པ་དྲན་པའི་གཏེར་དང༌། བློས་རབ་ཏུ་འབྱེད་པས་བློ་གྲོས་ཀྱི་གཏེར་དང༌། མདོ་སྡེ་ཐམས་ཅད་ཀྱི་དོན་གྱི་རྣམ་པ་ཁོང་དུ་ཆུད་པས་རྟོགས་པའི་གཏེར་དང༌། ཐོས་པ་ཐམས་ཅད་ཀུན་ཏུ་འཛིན་པས་གཟུངས་ཀྱི་གཏེར་དང་ལེགས་པར་བཤད་པས་སེམས་ཅན་ཐམས་ཅད་ཚིམ་པར་བྱེད་པས་སྤོབས་པའི་གཏེར་དང༌། དམ་པའི་ཆོས་ཡོངས་སུ་བསྲུང་བས་ཆོས་ཀྱི་གཏེར་དང༌། དཀོན་མཆོག་གསུམ་གྱི་རིགས་རྒྱུན་མི་གཅོད་པ་བྱང་ཆུབ་སེམས་ཀྱི་གཏེར་དང༌། མི་སྐྱེ་བའི་ཆོས་ལ་བཟོད་པ་ཐོབ་པས་སྒྲུབ་པའི་གཏེར་ཏེ་གཏེར་ཆེན་པོ་བརྒྱད་པོ་དེ་དག་ཐོབ་པར་འགྱུར་རོ༑ ༑ཞེས་པ་ལྟར་བླ་མ་དང་ལྷག་པའི་ལྷ་དབྱེར་མེད་པའི་བྱིན་རླབས་ཐུགས་དབུས་སུ་ཐིམ་པས་ཕྱི་ནང་གི་རིག་པའི་གནས་མཐའ་དག་ལ་མཁྱེན་རབ་པདྨའི་འདབ་མ་ལྟར་རྒྱས་ཤིང༌༑ ཤེས་བྱ་རིགས་པའི་གནས་ཆུང་ལྔ་དང་གནས་ཆེན་ལྔ་སྟེ་བཅུ་ཡི་ཡ་གྱལ་ཁྱད་པར་དུ་སྙན་ངག་བྱེད་པ་ལ་རྗེ་འདི་འགྲན་ཟླ་མེད་པ་སྟེ་སྐུ་ན་ཤིན་ཏུ་ཕྲ་མོའི་དུས་ནས་བསྟོད་ཚོགས་སོགས་རྩོམ་པ་ལ་དཔྱོད་ལྡན་མཁས་པའི་ཡིད་དབང་མེད་དུ་འགུགས་པའི་ཚིག་སྦྱོར་ཕུན་སུམ་ཚོགས་པའི་བདག་ཉིད་ཅན་ཏེ་སྒྲ་དབྱངས་ལྷ་མོ་ཐུགས་མཚོར་རོལ་ཞིང་དགྱེས་ཞལ་ཡང་ཡང་ངོམ་པས་འཕགས་ཡུལ་གྱི་སློབ་དཔོན་དཔའ་བོའི་ཞབས་དང་དབྱེར་མ་མཆིས་པ་ལྟ་བུ་ཡིན་ནོ། །དེ་ཡང་སྙན་ངག་གི་རང་བཞིན་ནི་བརྗོད་བྱ་གང་ཞིག་རྗོད་བྱེད་སྙན་ཅིང་འཇེབས་ལ་ཉམས་འགྱུར་དུ་མ་དང་ལྡན་པས་ཟབ་བརླིང་རྟོགས་པར་དཀའ་བའི་ཚིག་སྦྱོར་ཕུན་སུམ་ཚོགས་པའི་མཚན་ཉིད་དེ། ཇི་སྐད་དུ། དེ་ཕྱིར་མཁས་པས་སྐྱེ་རྒུ་རྣམས༑ ༑བྱེ་བྲག་རྟོགས་ལ་མངོན་དགོངས་ནས། །རྣམ་བཀྲ་ལམ་ལྡན་ཚིག་རྣམས་ཀྱི༑ ༑བྱ་བའི་ཆོ་ག་ངེས་པར་སྦྱར། །ཞེས་པ་ལྟར་གྱི་མཚན་ཉིད་དང་ལྡན་པ་ལྕི་ཡང་གི་སྡེབ་ལེགས་པའི་རྣམ་གསལ་ཚིག་གི་ཕྲེང་བ་བཻཌཱུརྱ་བསྟར་ལ་བརྒྱུས་པ་ལྟ་བུའི་དོན་བཟང་པོའི་ལྕི་བ་རྗེ་བླ་མ་འདིའི་གསུང་རབ་རྣམས་ཕྱི་མའི་དུས་ན་བསྟན་བཅོས་བྱེད་པ་རྣམས་ཀྱི་ནང་ནས། བརྒྱ་བྱིན་གྱིས་ཐོགས་པའི་ནོར་བུ་རིན་པོ་ཆེ་ལྟ་བུའོ། །གང་ལ་མཁས་པའི་ཆོས་དེ་ལའང་སྤྱིར་ཆོས་ཀྱི་སྒྲ། ཇི་སྐད་དུ། ཆོས་ནི་ཤེས་བྱ་ལམ་དང་ནི། །མྱ་ངན་འདས་དང་ཡིད་ཀྱི་ཡུལ། །བསོད་ནམས་ཚེ་དང་གསུང་རབ་དང༌། །འབྱུང་འགྱུར་ངེས་དང་ཆོས་ལུགས་ལའོ། །ཞེས་སྐབས་ཀྱི་འཇུག་སྒོ་བཅུ་ལ་འཇུག་ཀྱང༌། འདིར་བསོད་ནམས་དང༌༑ ལམ་དང༌། མྱང་འདས་གསུམ་གྱི་བརྗོད་བྱའི་དོན། བརྗོད་བྱ་དང་རྗོད་བྱེད་ལ་ལྟོས་ནས༑ ལུང་རྟོགས་གཉིས། ལུང་གི་ཆོས་གསུང་རབ་ཡན་ལག་བཅུ་གཉིས། གཉེན་པོའི་སྒོ་ནས་སྡེ་སྣོད་གསུམ་དུ་དབྱེ་ཞིང་དེ་ལས་ལུང་གི་ཆོས་ནི་རྟོགས་པའི་དོན་ལ་འཇུག་པར་བྱེད་པའི་བརྗོད་པ་ཕུན་སུམ་ཚོགས་པ་མཐའ་དག་སྟེ། དེ་ལའང་འདས་པ་དང་མ་འདས་པ་གཉིས་ལས། དང་པོ་ནི། བརྟག་པ་བརྒྱད་སོགས་འཁོར་བའི་ཆོས་དང་ལྡན་པ། གཉིས་པ་ནི་དེ་བཞིན་གཤེགས་པའི་ཆོས་ཁམས་མཐའ་དག་ངེས་པའི་དོན་ལ་འབབ་ཅིང་གཞོལ་བར་འགྱུར་བ་ལས་འབྲས་བུ་རྟོགས་པའི་དམ་ཆོས་ཞེས་བྱ་བའོ། །དེ་ཡང་ཐུན་མོང་གི་རིག་པའི་གནས་ལ། གྲངས་ཀྱི་གནས་དང༌། འཇིག་རྟེན་གྱི་ཁམས་ཞིབ་མོར་གཏན་ལ་དབབ་པར་བྱེད་པའི་སྐར་རྩིས་དང༌། འབྱུང་རྩིས་ཀྱི་རྣམ་གཞག་དང༌། བྲྀཏྟཱ་ཛ་ཏིའི་དབྱེ་བའི་སྡེབ་སྦྱོར་གྱི་བྱེ་བྲག་མང་པོ། ཟློས་གར་གྱི་ཆར་གཏོགས་དབྱངས་དང་རོལ་མོའི་ཉམས་འགྱུར་དང་མཚན་ཉིད། སྙན་ངག་ནི་གོང་དུ་སྨོས་པ་ལྟར་དང༌། མངོན་བརྗོད་ཀྱི་བསྟན་བཅོས་འཆི་མེད་འདོད་འཇོ་དང༌། གཞན་ཡང་སྔར་གྱི་མཁས་པ་རྣམས་ཀྱི་བྱས་པའི་མིང་གི་མངོན་བརྗོད་རྣམས་ཀྱང་ལེགས་པར་མཁྱེན་ཅིང༌། སྒྲ་ཚད་གཉིས་ལ་སྦྱོང་བ་རྒྱ་ཆེར་མ་མཛད་ཀྱང༌༑ སྒྲ་ཡི་བྱིངས་རྐྱེན་གྱི་རྣམ་འགྱུར། ཚད་མའི་འགྲོ་ཕྱོགས་རྣམས་ཀྱང་དེང་སང་གི་ལོ་ཟླ་མང་པོར་སྦྱངས་པ་རྣམས་ལས་ཀྱང་མཁྱེན་པ་ཟབ་ཅིང༌། བཟོ་གནས་ཀྱང་བྱ་སླ་ཚེགས་ཆུང་མང་དུ་མཁྱེན་པ་དང༌། རྟེན་གསུམ་དང་གཞལ་ཡས་ཀྱི་ཐིག་ཚད་སོགས་ཤིན་ཏུ་ངེས་པ་དང༌། གསོ་བ་རིག་པ་ནི་ཕྱག་ལེན་དུ་བཏབ་པ་མི་གནང་ཡང༌། ལུས་དང་རྩ་ཡི་གནས་ཚུལ་གསོ་བྱ་གསོ་བྱེད་གསོ་ཐབས་ཀྱི་མཚན་ཉིད་རྣམས་ཤིན་ཏུ་གསལ་བར་མཁྱེན་ཅིང་དཔལ་ལྡན་རྒྱུད་བཞི་ལ་ཐུགས་རྩིས་ཤིན་ཏུ་ཆེ་བར་མཛད་དོ། །ནང་དོན་རིག་པ་རྒྱུ་མཚན་ཉིད་ཐེག་པའི་མདོ་ཡི་བསྟན་དོན། ཆོས་ལྔ། རང་བཞིན་གསུམ། བདག་མེད་གཉིས།རྒྱ་ཆེན་མངོན་པའི་ཕྱོགས་ཀྱི་མཁས་པར་བྱ་བའི་གནས་བཅུ་སྟེ། ཕུང་པོ་དང༌། ཁམས་དང༌། སྐྱེ་མཆེད་དང༌། རྟེན་འབྲེལ། གནས་དང་གནས་མ་ཡིན། དབང་པོ་དང༌། དུས་དང༌། བདེན་པ་དང༌། ཐེག་པ་དང༌། འདུས་བྱས་འདུས་མ་བྱས་རྣམས་ལ་མཁས་པ་དང༌། གསང་སྔགས་རྡོ་རྗེ་ཐེག་པ་ཐུན་མོང་དང་ཐུན་མིན་ཁྱད་པར་མཆོག་གསང་རྫོགས་པ་ཆེན་པོའི་དགོངས་དོན་གཏན་ལ་དབབ་པ་ལ་རྒྱལ་བ་རིག་འཛིན་བརྒྱུད་པའི་ཞལ་ལུང་བཞིན་སྨྲ་བ་ནི་ཀུན་མཁྱེན་བླ་མ་འདི་ཉིད་ལ་མཚུངས་ཟླར་འོས་པ་འགའ་ཡང་མ་མཆིས་ཤིང༌། རྗེ་འཇམ་པའི་དབྱངས་མི་ཕམ་རིན་པོ་ཆེའི་ཟིན་བྲིས་རྣམས་ཕྱོགས་གཅིག་ཏུ་བསྒྲིགས་པ་གཉུག་མ་འོད་གསལ་གྱི་དོན་གསལ་བར་སྟོན་པའི་བསྟན་བཅོས་ཆེན་པོ་དང༌། གཉུག་སེམས་ཟུར་དཔྱད་སོགས་ཀྱང་མངོན་དུ་སྣང་བ་མཛད་པ་པོ་ནི་རྗེ་འདིས་མཁྱེན་རབ་ཀྱི་བཀའ་དྲིན་དུ་གྱུར་པས་སྙིང་པོའི་དོན་སྨྲ་བ་རྣམས་ཀྱི་ཁོག་པའི་སྙིང་དཔྲལ་བའི་མིག་ལྟར་གྱུར་པ་དང༌། རྗེ་ཉིད་ཀྱི་གསུང༌། བདེན་གཉིས་རྣམ་དབྱེ། ཐེག་དགུའི་རྣམ་དབྱེ་སོགས་ཀྱིས་ཀྱང་རྟོགས་པར་ནུས་ཤིང་སྐུ་གཞོན་དུས་ཀྱི་བསྟན་བཅོས་རྩོམ་པ་ཁ་ཤས་ཀུན་གཟིགས་མི་ཕམ་རིན་པོ་ཆེའི་སྤྱན་སྔར་འབུལ་བ་ན། ཐུགས་དགྱེས་པའི་རྩེ་སོན་པ་དང་། བསྟན་བཅོས་བརྩམ་པར་བཀས་བསྐུལ་ཞིང། གསུང་བརྩམས་རིགས་བསྟན་པའི་གཙིགས་སུ་ཆེ་བས་འཐོར་ཟགས་སུ་མ་སོང་བར་ཕྱོགས་གཅིག་ཏུ་བསྡུ་དགོས་པར་ཡང་བཀའ་སྕལ་པའོ། །ཁྱད་པར་དུ་བཀའ་འཁོར་ལོ་ཐ་མའི་དགངོས་དོན་རྒྱལ་ཚབ་ས་བཅུའི་དབང་ཕྱུག་གིེ་ལེགས་པ་རྣམས་པར་ཕྱ་བའི་བསྟན་བཅོས་ཆེན་པོ་དང་ཀླུ་སྒྲུབ་ཀྱི་སེམས་འགྲེལ་དང༌། བསྟོད་ཚོགས་རྣམས་ཀྱི་བསྟན་དོན་ངོས་དབུ་མ་ཆེན་པོ་ཕྱིར་མི་ལྡོག་པའི་སེང་གེའི་སྒྲ་བསྒྲགས་པ་ལ་ཀརྨ་པ་རང་བྱུང་རྡོ་རྗེ། ཇོ་ནང་ཀུན་མཁྱེན་ཡབ་སྲས། ཀུན་མཁྱེན་དྲི་མེད་འོད་ཟེར། སྨིན་གླིང་པ་སྐུ་མཆེད། ཀུན་གཟིགས་ཆོས་ཀྱི་འབྱུང་གནས། ཀཿཐོག་རིག་འཛིན་ཆེན་པོ། པན་ཆེན་ཤཀོ་མཆོག མང་ཐོས་ཀླུ་སྒྲུ་བ། སྐྱབས་མགོན་དགེ་པཎ་སོགས་རིས་མེད་མཁས་གྲུབ་རྒྱ་མཚོའི་སྙིང་ནོར་མདོ་སྔགས་ཟུང་འབྲེལ་གྱི་ལྟ་བ་འདི་ཉིད་ལ། དེང་སང་གི་སྐབས་འདིར་མཁས་གྲུབ་མང་པོ་གཞན་ལ་ཕན་པའི་བློ་ཅོན་ཆོས་ཀྱི་སྤྱན་ལྡ་ན་འགའ་ཞིག་གི་དབུ་མ་ཐལ་འགྱུར་གྱི་གྲུབ་མཐའ་རྩལ་དུ་འདོན་པ་དང། དགོས་དབང་ཁྱད་པར་ཅན་གྱིས་འགོགས་པའི་ཚུལ་མཛད་པ་ན་ཅོལ་ཆུང་གི་སྐྱེ་བོ་ཕལ་ཆེར་དེའི་ཞལ་གཡམ་ལ་རྒྱུག་ནས་སྐུར་བ་མི་བཟད་པ་བཏབ་ཅིང་ལྟ་བའི་བྱ་ཐན་དུ་རྩི་ནའང་རང་ཉིད་བཟོད་དུ་མེད་པའི་དམྱལ་བའི་སྡུག་བསྔལ་ཉེ་བར་སྒྲུབ་པའི་སྔ་ལྟས་ལས་ངོས་དོན་གྱི་རི་མོ་སྲུབ་ཏུ་མེད་ཅིང། ངེ་དོན་སྙིང་པོའི་མདོ་སྡེ་ཉི་ཤུ་བླ་མེད་སྔགས་རྒྱ་མཚོར་དཔང་པོར་བཞུགས་ཤིང། རྒྱབ་རྟེན་འཇིགས་མེད་རྡོ་རྗེའི་རི་བོ་ལྟར་བརྟན་པ་དང་། རྒྱུ་ད་བླ་མ་ངེས་དོན་ཁས་བླངས་བཞིན་གཞུང་གི་དགོངས་པ་དྲང་དོན་དུ་ཀྱོགས་པ་སོགས་རྒྱལ་ཚབ་ས་བཅུའི་བི་དབང་ཕྱུག་གི་དགོངས་པ་དཀྲུགས་པ་དེ་དག་སེལ་བའི་ཕྱིར་དུ་ཕྱ་ཀུན་མཁྱེན་བླ་མ་འདིས་ལེགས་བཤད་ངོས་དོན་སྙིང་པོ་དང། བདེན་གཉིས་གློག་ཞགས་སུ་རྩལ་དུ་བཏོན་ཅིང་འཇིགས་བྲལ་ཕྱོགས་ཐམས་ཅད་ལས་རྣམ་པར་རྒྱལ་བའིེ་སེང་གེའི་སྒྲ་བསྒྲ་གས་པས་ལྟ་བ་ངན་པ་ཟིལ་གྱི་གདོན་ཅིང་ངེས་དོན་དབུ་མ་ཆེན་པོ་སྲིད་ཞིའི་མཐའ་གཉིས་ལ་མི་གནས་པའི་རྒྱལ་བའི་དགོངས་བཅུད། འཕགས་པའི་ཉམས་བཞེས། མཁས་པའི་གྲུབ་མཐའ། གྲུབ་པའི་དབང་ཕྱུག་རྣམས་ཀྱི་རྟོགས་དོན་ཆེས་ཆེར་གསལ་བར་བྱས་པས་བདེ་བར་གཤེགས་པའི་བསྟན་པ་ལ་མཆོག་ཏུ་བྱ་བ་བྱས་པ་སྟེ། མདོ་ལས། ང་ནི་མྱ་ངན་འདས་ཕྱིན་ནས། །མི་ཡི་ནང་ནས་ལ་ལ་ཞིག །སེམས་ཅན་རྣམས་པ་ཐམས་ཅད་ལ། །བདེ་གཤེགས་སྙིང་པོ་ཡོད་དོ་ཞེས། །མོས་པ་རྣམ་དག་བྱེད་ནུས་ན། །སངས་རྒྱས་བཀའ་དྲིན་འཚོབ་པ་ཡིན། །ཞེས་དང༌། མྱང་འདས་ཆེན་པོ་ལས༑ སེམས་ཅན་ཐམས་ཅད་ལ་དེ་བཞིན་གཤེགས་པའི་སྙིང་པོ་ཡོད་དོ་ཞེས་སྟོན་པར་བྱེད་པའི་སེམས་ཅན་དེ་དག་ནི་ཡོན་ཏན་དཔག་ཏུ་མེད་པ་དང་ལྡན་པ་སྟེ། དམ་པའི་ཆོས་འདོད་པའི་རིགས་ཀྱི་བུ་དེ་དག་ནི་ལས་གྲངས་མེད་པ་བྱས་པ་རྣམས་ཀླད་པ་ན་བ་དང༌། རིམས་ཀྱིས་བཏབ་པ་དང༌། ཟུག་རྔུ་དང་བསྐུར་པ་ཙམ་གྱིས་བྱང་བར་འགྱུར་རོ། །ཞེས་དང༌། དེ་བཞིན་གཤེགས་པ་ལ་རྟག་པའི་ཆོས་ཅན་དུ་ཡིད་ཆེས་ན་གང་ཟག་དེ་ནི་མེ་ཏོག་ཨུ་དུམ་ཝཱ་ར་ལྟར་ཤིན་ཏུ་དཀོན་པའོ། །ང་མྱ་ངན་ལས་འདས་ནས་གང་གིས་ཐེག་པ་ཆེན་པོ་མདོ་སྡེ་ཤིན་ཏུ་ཟབ་མོ་འདི་ཐོས་ནས་དད་པའི་སེམས་སྐྱེས་ན། དེ་ནི་མ་འོངས་པའི་དུས་སུ་བསྐལ་པ་བརྒྱ་སྟོང་གི་བར་དུ་ངན་སོང་དུ་ལྟུང་བར་མི་འགྱུར་བར་རིགས་པར་བྱའོ། །ཞེས་དང༌༑ རིགས་ཀྱི་བུའམ་རིགས་ཀྱི་བུ་མོ་རྣམས་ཀྱིས་དེ་བཞིན་གཤེགས་པ་རྟག་གོ །དམ་པའི་ཆོས་ནུབ་པར་མི་འགྱུར་རོ། །དགེ་འདུན་མེད་པར་མི་འགྱུར་རོ། །སྙམ་དུ་ཤེས་པ་ལ་བརྩོན་པར་བྱས་ན་དེ་དག་ཀྱང་ང་དང་འདྲ་བར་སངས་རྒྱས་ཀྱི་གནས་སུ་བལྟ་བར་བྱའོ། །ཞེས་སོགས་སྟོན་པ་བཀའ་དྲིན་ཅན་གྱིས་རྒྱ་ཆེར་རྗེས་སུ་གདམས་པར་མཛད་པ་ལ་བདག་ཅག་གི་ཀུན་གཟིགས་ཆོས་ཀྱི་སྣང་བ་འདིས་ཐུགས་གཞོལ་ཏེ་རྒྱལ་སྲས་འཇམ་དབྱངས་དང༌༑ བྱམས་པ། འཕགས་པ་ཀླུ་ཐོགས་གཉིས་རྣམས་ཀྱི་དགོངས་པའི་གནད་གཅིག་ཏུ་དྲིལ་ཞིང་བཀའ་འཁོར་ལོ་བར་མཐའ་རྒྱབ་འགལ་དུ་མི་འགྱུར་བ་གཅིག་ཏུ་འདུས་པའི་དབྱེན་ཟླུམ་མཆོད་རྟེན་ཆེན་པོ་རྩོད་པ་དང་བྲལ་བ་འགྲན་ཟླས་དབེན་པ་ཉིད་དུ་ཤེས་ཤིང་གུས་པར་བྱ་བ་གསོལ་བ་འདེབས་སོ། །དེ་བཞིན་དུ་བཙུན་ཞིང་བརྟན་པའི་ཡོན་ཏན་ཀྱང་སྡོམ་པ་གསུམ་གྱི་ཉེས་པའི་དྲི་མས་མ་གོས་ཤིང༌། ཕྱི་སོ་ཐར་གྱི་དབང་དུ་བྱས་ན་བཙུན་པ་འདུལ་བ་འཛིན་པའི་ཁྱུ་མཆོག་ཉེས་བྱས་ཕྲ་མོ་ཙམ་ལ་བག་ཡངས་སུ་ཇི་མི་སྙམ་དུ་མི་མཛད་པས་ཉེར་བ་འཁོར་གཉིས་པ་ལྟ་བུ། དབང་པོ་ཞི་བ། ཉེ་བར་ཞི་བ། དུལ་བའི་དཔལ་དང་ལྡན་པ། ཀུན་ཤེས་པ། རྣམ་པར་གྲོལ་བའི་ལམ་མངོན་དུ་མཛད་པས་སྲིད་པའི་ཉེས་སྦྱོར་ཐམས་ཅད་ཟད་པར་བྱེད་པ་འཕགས་པ་དགྲ་བཅོམ་པ་ཆེན་པོ། ནང་བྱང་ཆུབ་སེམས་དཔའི་དབང་དུ་བྱས་ན། གནུབས་ཆེན་སངས་རྒྱས་ཡེ་ཤེས་རིན་པོ་ཆེའི་མདོ་འགྲེལ་ལས༑ འཁོར་ལོས་སྒྱུར་བའི་རྒྱལ་པོ་ལ་བརྟེན་པའི་མི་ལ་དཔུང་བཞིའི་བག་ཚ་བ་མེད་པ་ལྟར་ཐེག་པ་ཆེན་པོར་སེམས་སྐྱེས་པས་རིགས་མི་འགྱུར་བ་ལ་ལོག་རྟོག་གི་སྡུག་བསྔལ་གྱིས་ཉམ་ང་བ་མེད་དོ་ཞེས་དང༌། དཔེར་ན་རྡོ་རྗེ་རིན་པོ་ཆེ་ཆག་ཀྱང་ནོར་བུ་རིན་པོ་ཆེ་ཟིལ་གྱིས་གནོན་ཅིང༌། རྡོ་རྗེ་ཆག་པའི་ཡོན་ཏན་མི་སྟོང་བར་སྤྱོད་པར་དབང་བའི་ལྟོགས་པའི་སྡུག་བསྔལ་འཇོམས་པ་བཞིན་ཐེག་པ་ཆེན་པོའི་དོན་དང་ལྡན་པའི་རྣལ་འབྱོར་པས་གཞུང་ཀུན་ནས་མ་དྲངས་པའི་ཆ་ཉམས་ཀྱང་བསམ་པའི་དོན་དང་མ་བྲལ་བས་རྒྱུའི་ཐེག་པ་ཆེ་ཆུང་གཉིས་ཀ་ཟིལ་གྱིས་གནོན་ཏཻ་དེ་ཅིའྀ་ཕྱིར་ཞེ་ན། རྒྱུའི་ཐེག་པ་ཆུང་ངུ་པ་ལྟ་སྨོས་ཀྱང་མེད་ན། ཐེག་པ་ཆེན་པོའང་བདེན་པ་རེས་འཇོག་གི་སེམས་ལ་གནས་པས་གཉིས་མེད་ཀྱི་མཐའ་མི་མཐོང་སྟེ། དཔེར་ཁབ་མིག་སྐུད་པས་ནམ་མཁའ་མི་མཐོང་བ་བཞིན་ནོ། །དེ་བས་ན་བདེན་པ་གཉིས་རིས་མེད་པ་ཡེ་ཤེས་ཀྱི་སྟོབས་སོ། །དེ་ནས་དེ་མ་ཐག་ཏུ་དོན་ཟབ་མོ་རིག་པ་ལ་ཤར་ནས་འབྲས་བུ་ཆོས་ཀྱི་དབུལ་བ་སེལ་ཏེ། ཞེས་སོགས་རྒྱ་ཆེར་གསུངས་པ་ལྟར། བྱམས་པ་དང་སྙིང་རྗེའི་ས་གཞི་ལ་བྱང་ཆུབ་སེམས་དཔག་བསམ་གྱི་ལྗོན་པ་རབ་ཏུ་རྒྱས་པས་མཐའ་ཡས་པའི་སེམས་ཅན་ཐམས་ཅད་ལ་ཕན་བདེའི་འབྲས་བུ་སྟེར་ཞིང་རང་འདོད་ཡིད་བྱེད་ཀྱི་རྟོག་པ་ལ་ཞུགས་པ་ཐམས་ཅད་རིགས་དང་བློ་ཡི་སྟོབས་ཀྱིས་ཟིལ་གྱིས་གནོན་པས་སེངྒེ་གངས་ལ་གནས་པ་ལྟར། འཁོར་བར་མི་ལྡོག་ཅིང་སྐྱེ་མེད་ཀྱི་ཆོས་ལ་བཟོད་པ་ཐོབ་སྟེ་མཐོང་བའི་ལམ་གྱི་ཡེ་ཤེས་མངོན་དུ་བྱས་ཟིན་པ་བརྩེ་ཆེན་སྙིང་རྗེའི་དབང་ཕྱུག་འཕགས་མཆོག་ཕྱག་ན་པད་དཀར་འཆང་བ་དང་དབྱེར་མ་མཆིས་ཤིང་སྲིད་པའི་འགྲོ་བ་དུཿཁས་དུབ་པ་རྣམས་བདེ་ནས་བདེ་བར་འདྲེན་ཞིང་ཐར་པའི་ལམ་མཁན་མ་རིག་པའི་མུན་པ་སེལ་བའི་ཉི་ཟླའི་འོད་སྣང་གང་འབྲེལ་ཐམས་ཅད་འཁོར་བ་མཐའ་ཅན་དུ་བྱེད་པའི་སྙིང་རྗེའི་དབང་ཕྱུག་ཆེན་པོ་དེ་ཉོན་མོངས་པའི་ཀུན་ཏུ་དཀྲིས་པ་རྣམས་ཀྱི་མ་གོས་ཤིང་ཚུལ་ཁྲིམས་རྣམ་པ་གསུམ་དང་བསླབ་པ་རིན་པོ་ཆེ་རྣམ་པ་གསུམ་གྱི་ཐུགས་རྒྱུད་ཕྱུག་པ་བྱང་ཆུབ་སེམས་དཔའ་ཤཱནྟ་རཀྵི་ཏ་གཉིས་པ་ལྟ་བུའོ། །གསང་བ་སྔགས་ཀྱི་དབང་དུ་བྱས་ན་སློབ་དཔོན་གྱི་མཚན་ཉིད་མདོར་བསྡུས་པ། བླ་མ་ལྔ་བཅུ་པ་ལས། བརྟན་ཤིང་དུལ་ལ་བློ་གྲོས་ལྡན། །བཟོད་ལྡན་དྲང་ལ་གཡོ་སྒྱུ་མེད། །སྔགས་དང་རྒྱུད་ཀྱི་སྦྱོར་བ་ཤེས། །སྙིང་བརྩེར་ལྡན་ཞིང་བསྟན་བཅོས་མཁས། །དེ་ཉིད་བཅུ་ནི་ཡོངས་སུ་ཤེས། །དཀྱིལ་འཁོར་བྲི་བའི་ལས་ལ་མཁས། །སྔགས་བཤད་པ་ཡི་སྦྱོར་བ་ཤེས། །རབ་ཏུ་དྭངས་ཤིང་དབང་པོ་དུལ། །ཞེས་པ་ལྟར་གྱི་མཚན་ཉིད་ཐམས་ཅད་ཡོངས་སུ་རྫོགས་པའི་བཤེས་གཉེན་རྒྱལ་བའི་གདུང་འཚོབ་ཡོན་ཏན་གྱི་ཕུང་པོ་ཆེན་པོ་འདི་ལ་ནི། མཉམ་རྗེས་ཀུན་དུ་ཐ་མལ་མཚན་འཛིན་གྱིས་མ་གོས་ཤིང་སྣོད་བཅུད་ཐམས་ཅད་དག་མཉམ་བདེན་པ་དབྱེར་མེད༑ དབྱིངས་ཡེ་ཟུང་འཇུག་རང་བཞིན་ཡེ་ཤེས་ཀྱི་དཀྱིལ་འཁོར་དུ་ཤར་ཞིང༌། གཟུང་འཛིན་ཡིད་དཔྱོད་ལས་འདས་པའི་རང་སྣང་ཀ་དག་རང་བྱུང་གི་ལྟ་བའི་གདན་ཁྲི་ལས་མ་གཡོས་ཤིང་འོད་གསལ་ལྷུན་གྲུབ་ཉི་ཟླའི་དཀྱིལ་འཁོར་གྱི་སྣང་བ་མུ་མེད་པ་ལ་སྤྱོད་པས་སྐུ་གསུམ་རིག་པ་ཚད་ལ་ཕེབས་ཤིང་བསྲུང་བྱ་སྲུང་བྱེད་ལས་འདས་པའི་ཡེ་བསྲུང་རྒྱལ་པོའི་དམ་ཚིག་ཉམས་ཤོར་མེད་པའི་ངང་དུ་བཤགས་བྱ་བཤགས་བྱེད་ཀྱི་སྤྲོས་པས་མ་གོས་པའི་ཆོས་ཉིད་གཉུག་མའི་ངང་དུ་འབྲལ་བ་མེད་པར་བཞུགས་པས་བཙུན་པའི་མཐར་ཐུག་པའོ། །བཟང་ཞིང་ཕན་འདོགས་པའི་ཡོན་ཏན་ཀྱང༌། རྗེ་འདི་ལ་ལོག་པར་སེམས་ཤིང་སྡང་ཤུགས་དང་ལྡན་པའི་སྐྱེས་བུ་འགའ་ཞིག་ལའང་ཀུན་ནས་ཀུན་ཏུ་ཁོང་ཁྲོ་བ་ལྟ་ཞོག་སྤྱན་གྱིས་གཟིགས་ཕྱོགས་ལོག་པ་ཙམ་ཡང་མཛད་མ་མྱོང་ཞིང༌། ལོག་སྒྲུབ་ཀྱི་སྐྱེས་བུ་གདུག་ཅན་རྣམས་ལ་བྱང་ཆུབ་སེམས་དཔའ་སྙིང་རྗེའི་གཞན་དབང་དུ་གྱུར་པས་ཐུགས་ཕྱི་ཕྱིར་ལྷག་པར་བརྩེ་བ་དང༌། མཁས་བླུན་སྐྱེ་བོ་ཕོ་མོ་འབྱོར་པ་ཡོད་མེད་ཐམས་ཅད་བྱམས་པས་ཕྱོགས་རིས་མེད་པ་བསྐྱངས་ཤིང་ཀུན་ལ་མ་ལྟར་མཛའ་བ་དང༌། ཞལ་མཇལ་ཙམ་ཞུས་པས་ཀྱང་དད་པ་དང་མོས་གུས་མཆོག་ཏུ་འཕེལ་ཞིང་དད་པ་སྔར་མེད་པ་རྣམས་ལ་གསར་དུ་རྙེད་ཅིང་ངེས་འབྱུང་རྒྱུད་ལ་སྐྱེ་བ་དང༌། གསུང་སྙན་ཅིང་འཇེབས་པས་ཆོས་མཐུན་གྱི་གཏམ་དང༌། སྐྱེ་བོ་ཕལ་པ་ལ་དགའ་བའི་གཏམ་སོགས་གང་ལ་གང་འཐད་གནང་བ་ལས་ཆེ་འཇིགས་དང༌། ཟོལ་ཟོབ། བཀའ་བཀྱོན་དང་ཕྱག་འབེབས་སོགས་ནི་སྐུ་ཚེ་དེ་ལ་མཛད་མ་མྱོང་ཞིང་གཞན་སེམས་བསྲུང་བ་ལ་གཅིག་ཏུ་བརྩོན་པ་ཁོ་ན་དང༌།མཐོན་པོ་ང་རྒྱལ་ཅན་ཁེངས་དྲེགས་ཀྱི་རློམ་པ་རྣམས་ལ་མཁོ་བའི་ངོ་བསྲུང་ཕྱེ་གཏོར་རྒྱུ་ཟས་སྦྱིན་པ་སོགས་ཀྱི་ལོག་འཚོའི་རིགས་དང་ཤི་གསོན་གྱི་རྒྱུ་ཆུད་ཟོས་དོན་མེད་དུ་གཏོང་བ་དེ་འདྲ་ཡང་གཏན་ནས་མི་མཛད་ཅིང་རང་གི་གཤིས་ལུགས་ཆོས་དང་མི་འགལ་བའི་བསྡུ་བ་རྣམ་བཞི་ཀུན་དང་མཐུན་ཞིང་ཀུན་དུ་བཟང་པོ་ཁྲོ་བ་སྤངས་པ་རྟོག་པའི་དྲྭ་བ་ཐམས་ཅད་རྣམ་པར་སེལ་བའི་འོད་ཟེར་གྱི་ཚོགས་བྱེ་བ་འབུམ་སྙེད་ཀྱི་བརྒྱན་པའི་རྒྱལ་སྲས་ཆེན་པོ་དང་རྣམ་དབྱེར་མི་ཕྱེད་པ་སྟེ། དེ་ལྟར་མཁས་བཙུན་བཟང་པོའི་ཡོན་ཏན་འབུམ་གྱི་མངོན་པར་མཐོ་ཞིང་འཕགས་པའི་ནོར་བདུན་གྱི་མངོན་པར་ཕྱུག་པའི་རྒྱལ་ཐབས་ལ་དབང་བསྒྱུར་བའི་ཆོས་ཀྱི་རྒྱལ་པོ་ཆེན་པོ་ནི། ལེགས་པར་བཤད་པ་རིན་པོ་ཆེའི་གཏེར་ལས༑ མཁས་པ་ཡོན་ཏན་མཛོད་འཛིན་པ། །དེ་དག་ལེགས་བཤད་རིན་ཆེན་སྡུད། །རྒྱ་མཚོ་ཆེན་པོ་ཆུ་བོའི་གཏེར། །ཡིན་ཕྱིར་ཆུ་བོ་ཐམས་ཅད་འབབ། །ཞེས་པ་ལྟར། མདོ་སྔགས་རིག་གནས་དང་བཅས་པའི་ཆུ་ཀླུང་གཅིག་ཏུ་འཁྱིལ་ཞིང༌། ཁྱད་པར་སྒྲུབ་བརྒྱུད་ཤིང་རྟ་བརྒྱད་ཀྱི་གདམས་པ་མ་དྲོས་མཚོ་ཡི་བདག་པོ་གདེངས་ཅན་བྱེ་བའི་གཙུག་རྗེ་བཀའ་གཏེར་བཤད་སྒྲུབ་ཀྱི་རྒྱ་མཚོ་ཆེན་པོ་མཆོག་གཟིགས་འཇམས་དབྱངས་བློ་གྲོས་རྒྱ་མཚོ་ཞེས་པའི་མཚན་གྱི་སྙན་པ་དོན་དང་ལྡན་པ་ནི་རང་གི་བླ་མ་ཕྱོགས་ཞེན་གྱིས་བསྔགས་པ་མ་ལགས་ཏེ༑ དམ་པ་ཡོན་ཏན་སྦས་གྱུར་ཀྱང༌། །འཇིག་རྟེན་ཀུན་ལ་ཁྱད་པར་གསལ། །སྣ་མའི་མེ་ཏོག་ལེགས་བཀབ་ཀྱང༌། །དྲི་ཞིམ་ཀུན་ཏུ་ཁྱབ་པར་འགྱུར། །ཞེས་པ་ལྟར། གངས་རིའི་ར་བས་བསྐོར་བའི་འཇིག་རྟེན་དབང་ཕྱུག་གི་གདུལ་ཞིང་འདིར། དེང་དུས་མཁས་གྲུབ་རྣམས་ཀྱི་དབུས་ན་ལྷམ་མེ་ལྷང་ངེར་གསལ་བའོ། །མཁས་བཙུན་བཟང་པོའི་ཡོན་ཏན་གྱིས་བསྐྲུན་པའི་ཐུགས་སྲས་བསྟན་འཛིན་གྱི་སློབ་བུ་ཡང༌། ཇི་སྐད་དུ། ཡོན་ཏན་ལྡན་ན་སྐྱེ་བོ་ཀུན། །མ་བསྡུས་པར་ཡང་རང་ཉིད་འདུ། །དྲི་ལྡན་མེ་ཏོག་རྒྱང་རིང་ཡང༌། །བུང་བ་སྤྲིན་གྱི་ཚོགས་བཞིན་འཁོར། །ཞེས་པ་ལྟར་ཕྱོགས་མཐའ་དག་ནས་གདུལ་བྱའི་སློབ་ཚོགས་རྒྱ་ཆེར་བྱུང་བ་སྨོས་ཀྱིས་མི་ལང་ལ་རབ་འབྱམས་ལྔ་པས་ཀྱང་དབང་ཆོས་མང་པོ་གསན་ཅིང༌། རྗེ་ཐམས་ཅད་མཁྱེན་པ་མི་ཕམ་རིན་པོ་ཆེ་ནས་ཚེ་དབང་དང༌། ཐོག་སྲུང་སྐོར་སོགས་གསན་པར་མཛད། ཞལ་སློབ་གཙོ་ཆེ་བ་འགའ་ཞིག་ནི། སྔ་འགྱུར་བསྟན་པའི་ཉི་མ་རབ་འབྱམས་དྲུག་པ་ཀུན་བཟང་བསྟན་པའི་ཉི་མ་བཤད་སྒྲུབ་ཆོས་ཀྱི་གོ་ཆ། ཟུར་མང་དྲུང་རིན་པོ་ཆེ་སྐུ་ཕྲེང་བཅུ་པ་ཀརྨ་ཆོས་ཀྱི་ཉིན་བྱེད། འཇམ་མགོན་མཁྱེན་བརྩེའི་ཡེ་ཤེས་སྒྱུ་མའི་རོལ་གར་དུ་ཐར་རྩེ་རྡོ་རྗེ་འཆང་འཇམ་དབྱངས་བློ་གཏེར་དབང་པོ་དང༌། རྗེ་ཉིད་བཅས་ཀྱིས་ལུང་གིས་བསྟན་པ་དིལ་མགོ་མཆོག་སྤྲུལ་འཇིགས་མེད་མཁྱེན་བརྩེའི་འོད་ཟེར། འཇམ་མགོན་ཐམས་ཅད་མཁྱེན་པ་ཀོང་སྤྲུལ་རིན་པོ་ཆེའི་ཡང་སྲིད་ཙཱ་འདྲའི་གདན་སའི་ཁྲི་འཛིན་པ་ཀརྨ་དཔལ་ལྡན་ཆོས་ཀྱི་དབང་ཕྱུག་བློ་གྲོས་དྲི་མེད་དང༌། ཞེ་ཆེན་གདན་སར་བཞུག་པ་རྗེ་བླ་མ་མཆོག་དང་ལུས་དང་གྲིབ་བཞིན་འགྲོགས་ཤིང་ཐུགས་ཀྱི་གསང་མཛོད་རྫོགས་པར་ཐོབ་པའི་མཆོག་སྤྲུལ་པདྨ་དྲི་མེད་ལེགས་པའི་བློ་གྲོས། སངས་རྒྱས་མཉན་སྤྲུལ་དགུ་པ་ཀརྨ་བཤད་སྒྲུབ་བསྟན་པའི་ཉི་མ། རྫོགས་ཆེན་གླིང་བླ་སྤྲུལ་སྐུ༑ ཁྲོ་ཤུལ་མཁན་རིན་པོ་ཆེ་ཚུལ་ཁྲིམས་རྒྱ་མཚོ། བྱང་ཆུབ་སེམས་དཔའ་ཆེན་པོ་དགེ་མང་མཁན་ཡོན་ཏན་རྒྱ་མཚོ། མཁན་ཀུན་བཟང་དཔལ་ལྡན། རྫོགས་ཆེན་མཁན་བསོད་ཆོས༑ མཁན་ལྷ་སྒོང༌། མཁན་བློ་གྲོས་སྒྲ་དབྱངས། ཚབ་ཚ་སྒྲུབ་སྤྲུལ། ཉ་འགེ་སྤྲུལ་སྐུ།གནམ་མཚོ་སྤྲུལ་སྐུ། སྒོ་མེ་དིང་ཀྱཱ་མཆོག་སྤྲུལ། ཕུ་ཁུང་ཞེ་སྤྲུལ། ཆུ་ངོས་ཀརྨ་རྒྱ་མཚོ།ཁྱུང་སྤྲུལ་ཀར་རྒྱལ། གཡུ་ཁོག་སྤྲུལ་སྐུ། མཁན་འཇམ་དཔལ་རྡོ་རྗེ། དཔལ་ལྷུན་འགྲུབ་སྟེང་གི་མཁན་ཆེན་རྡོ་རྗེ་འཛིན་རྒྱལ་བསམ་གཏན་བློ་གྲོས། ཞེ་ཆེན་དགོན་གྱི་འབར་ཆུང་དབང་རིས་སྤྲུལ་སྐུ། འབར་བླའི་སྤྲུལ་སྐུ། དགོན་སྟོད་སྐུ་གོང་འོགསིབ་བཀྲ་ཤིས་ཆོས་གླིང་གི་སྤྲུལ་སྐུ་བླ་མ་རྣམས་དང༌། ལྕང་བྲག་སྤྲུལ་སྐུ། ཀཿཐོག་མཁན་ནུས་ལྡན། མགོ་ཚའི་མཁན་ཤིས་ལུ་དང་ཨུ་རྒྱན་བསྟན་འཕེལ། གླིང་བླ་དཔོན་རིན་འཛིན་འོད་ཟེར་སོགས་བསྟན་པ་རིས་མེད་ཀྱི་བླ་སྤྲུལ། མཁན་པོ་རྡོར་འཛིན་མང་པོ་དང༌། ༧ ས་སྐྱོང་སྡེ་དགེ་ཆོས་རྒྱལ་ཡབ་སྲས། བོད་གཞུང་ཆེན་པོའི་སྐུ་དྲག་སྔ་ཕྱི་མང་པོ་སོགས་བསྟན་པ་སྟོབས་ཀྱིས་འདེགས་པའི་རྒྱལ་བློན་ཁྱིམ་བདག་གི་ཚོགས་རབ་ཏུ་མང་པོ་དང༌། ཞལ་མཇལ་ཆོས་འབྲེལ་ཐོབ་པ་ནི་གྲངས་ལས་འདས་ཤིང་ཆེས་དམན་པ་བདག་ལྟ་བུའང་ལུགས་གཉིས་ཀྱི་གཟིགས་པ་ཆེན་པོས་དུས་རྟག་ཏུ་ཁྱབ་པའི་བཀའ་དྲིན་གཞལ་བར་དཀའ་ཞིང༌། ཞལ་སློབ་ཀྱི་ཐུ་བོར་གྱུར་པ་རྣམས་ཀྱིས་ཀྱང༌། གཞན་ལ་དབང་བསྐུར་ཆོས་བཤད། སྒྲུབ་པའི་རྒྱལ་མཚན་འཛུགས་པ་སོགས་བདག་དོན་རྟོགས་པ་མངོན་དུ་གྱུར་ཅིང༌། གཞན་དོན་ཐུགས་རྗེའི་དཔལ་དང་ལྡན་པས་བསྟན་འགྲོར་ཕན་བདེ་སྦྱིན་ནུས་པ་ཤ་སྟག་གོ །སྙིགས་མའི་སྐྱེ་བོ་རྣམས་མ་རིག་པའི་མུན་པས་ཁེབས་པའི་སྐྱོན་གྱིས་རྗེ་རིན་པོ་ཆེ་ལ་ཡོན་ཏན་འདི་ཙམ་མངའ་བ་མ་མཐོང་བ་ནི། ཇི་སྐད་དུ། ཉི་མའི་འོད་ཟེར་ཤར་བ་ན། །འབྱུང་པོའི་བྱ་རྣམས་ལོང་བར་འགྱུར། །ཞེས་པ་ལྟར་རང་རང་གི་ལོག་པར་རྟོག་པ་ཡིན་ལ་དམ་པའི་ཡོན་ཏན་ནི་བཀག་ཏུ་མེད་ཅིང་ཉི་ཟླ་སྦར་མོས་མི་ཁེབས་པ་བཞིན་རྣམ་དཔྱོད་ཀྱི་སྣང་བ་ཟོལ་མེད་དུ་ངོམ་པར་མི་ཤེས་པར་རྒྱ་ཆེའི་བློ་གྲོས་ཀྱི་མིག་ལྡོངས་ཤིང་ལྟར་སྣང་རིགས་པའི་ལིང་ཐོག་གིས་བསྒྲིབས་པ་གཞན་དག་གིས་ཡིད་རབ་ཏུ་འཁྲུགས་ཤིང་དམ་པའི་ཡོན་ཏན་གྱིས་སེམས་ལ་གདུང་བ་ཆེན་པོར་གྱུར་པ་དེ་རྣམས་སྙིང་རྗེའི་ཡུལ་དུ་གྱུར་པ་དང༌། དེ་ལྟར་གོང་དུ་བཤད་མ་ཐག་པ་ལྟར། མཁས་བླུན་གྱི་དབྱེ་བ་ཡང༌། བསྟོད་འདོད་དང་མོས་བློས་བཞག་པ་ཙམ་མིན་པ་མཁས་པའི་ལག་རྗེས་ལེགས་བཤད་ཀྱི་ཕུང་པོ་རྣམས་ལ་རྣམ་དཔྱོད་ལྡན་པས་ཤེས་རབ་ཀྱི་མིག་སྒྲུབ་ན་ཤེས་པར་འགྱུར་ཏེ། ཆོས་རྗེ་ས་སྐྱ་པཎྜི་ཏ་ཆེན་པོའི་ཞལ་ནས། ནགས་ཚལ་ཤིན་ཏུ་མང་ན་ཡང༌། །ཙནྡན་ས་མཆོག་སྐྱེ་བ་ཉུང༌། །དེ་བཞིན་མཁས་པ་མང་ན་ཡང༌། །ལེགས་བཤད་འབྱུང་བ་ཤིན་ཏུ་དཀའ། །རྟ་མཆོག་འགྲོ་བའི་ཚེ་ན་ཤེས། །གསེར་དངུལ་བཞུ་ན་ཤེས་པར་འགྱུར། །གླང་ཆེན་གཡུལ་ངོར་ཤེས་འགྱུར་ཏེ༑ ༑མཁས་པ་ལེགས་བཤད་རྩོམ་ན་ཤེས། །ཞེས་གསུངས་པ་ལྟར་རོ། །དེ་ལྟར་སྐྱེས་བུ་དམ་པ་དང་དེ་ལས་ལྡོག་པའི་ཁྱད་པར་རྣམ་པར་འབྱེད་པ་དེའང་བ་གླང་རྫི་བདག་དང་བདག་འདྲས་དབྱེ་བར་མི་ནུས་ཀྱང་འཕགས་པའི་སྐྱེས་བུ་ཚད་མས་གྲུབ་པ་རྣམས་ཀྱིས་ཀྱང་རྗེ་འདི་ལ་བསྔགས་པའི་མེ་ཏོག་འཐོར་བའི་ཡུལ་དུ་གྱུར་པ་སྟེ། ཀུན་གཟིགས་མཁྱེན་བརྩེ་རིན་པོ་ཆེས་ཀྱང་འཕྲིན་ཡིག་རྣམས་སུ། སྔ་འགྱུར་བསྟན་པའི་རྩ་ལག་མཚུངས་བྲལ་རྒྱལ་བའི་མྱུ་གུ་མཆོག་གི་ཞབས་པད་དུ། ཞེས་དང༌། རྒྱལ་བའི་མྱུ་གུས་ཞབས་པད་བརྟན། །རྒྱལ་སྲས་སྤྱོད་པ་མཁའ་ཁྱབ་རྒྱས། །རྒྱལ་བསྟན་སྲོག་ཏུ་ཡོངས་གྲུབ་པའི། །རྒྱལ་རྔ་སྲིད་ན་སྙན་གྱུར་ཅིག །ཅེས་པའམ་ཕྱི་མཐར་གཟིགས་པའི་གསུང་གི་བདེན་ཚིག་བསླུ་བ་མེད་པ་དང༌། ཡང༌། སྔ་འགྱུར་བསྟན་པའི་གསལ་བྱེད་ཆེན་པོ་རྒྱལ་ཚབ་མཆོག་གི་སྤྲུལ་པའི་སྐུའི་ཞབས་དྲུང་དུ། ཞེས་དང༌། སྐུ་ཚེའི་རྒྱལ་མཚན་ཡུན་དུ་བརྟན། །གསན་བསམ་སྒོམ་པའི་ཕ་མཐར་སོན། །ཕན་བདེའི་ཕྲིན་ལས་ཕྱོགས་བརྒྱར་འཕེལ། །བདག་ཀྱང་ཡེ་ཤེས་གཟིགས་པས་སྐྱོང༌། །ཞེས་སོགས་དེས་མཚོན་སྔ་རྗེས་གསུང་གི་གླེགས་བུ་དུ་མར་བསྔགས་འོས་བསྔགས་བསྟོད་དངོས་ཤུགས་ནས་གནང་བ་དང༌། དངོས་མཇལ་སྐབས་ཀྱང་སྔ་ཕྱི་ཐེངས་ཁ་ཤས་ཆོས་ཀྱི་སྐྱེས་ཆེན་སྩལ་པའི་མཐར་དངོས་པོའི་གནང་སྐྱེས་གྱ་ནོམ་སྩལ་པ་དང་གོང་སྨྲོས་ལྟར་ཕུར་པའི་བསྙེན་སྒྲུབ་ཟིན་རྗེས་རྗེ་མཁྱེན་བརྩེའི་མདུན་ཡབ་སྲས་ཞལ་འཕྲོས་ཞིབ་པར་གནང་རྗེས་ཞེ་ཆེན་རྒྱལ་ཚབ་མཆོག་སྤྲུལ་གྱིས་ཉིན་རེ་གསེར་ལྷུང་བཟེད་གང་རེའི་དད་ཟས་ལ་སྤྱོད་ཀྱང་ལོག་འཚོའི་སྒྲིབ་པས་གོས་མི་ནུས་པའི་དགོངས་སྤྱོད་ཐུགས་ལ་འཁྲུངས་འདུག་ཅེས་ཞལ་འཕྲོས་ཀུན་གཟིགས་མཁྱེན་བརྩེའི་ཞབས་ཀྱིས་གཞན་ལ་གནང་བ་དང༌། རྗེ་ཉིད་ཀྱི་གཏེར་བྱོན་གུ་རུ་རིན་པོ་ཆེའི་ཕྱག་མཚན་རྡོ་རྗེ་ཁྱད་འཕགས་མགུལ་སྲུང་དུ་གནང་བ་སོགས་དགོངས་གཏད་ཤིན་ཏུ་ཆེ་ཞིང༌། དེ་བཞིན་འཇམ་མགོན་རྣམ་སྣང་ལོ་ཙཱ་བ་ཆེན་པོས་ཀྱང་སྔ་རྗེས་དུ་མར་ཆོས་དང་ཟང་ཟིང་གི་གཞན་དང་འགྲན་དུ་མེད་པར་དགོངས་གཏད་བརྩེ་བས་བསྐྱངས་ཤིང་ཐུན་མོང་ཐུན་མིན་གྱི་བསླབ་སྟོན་སྔ་རྗེས་བརྒྱུད་མར་ཕེབས་པ་དང༌། གསུང་ཕྲིན་ཡང་ཡང་སྩལ་པའི་ཁ་ཅིག་ཏུ་འདི་ལྟར་འབྱུང་སྟེ། འཕགས་རྣམས་ཐུགས་བསྐྱེད་ཟབ་མོའི་རྒྱ་མཚོ་ལས། །མཁྱེན་བརྩེའི་རང་བཞིན་བཅུ་དྲུག་ཆ་རྫོགས་ཤིང༌། །བསྟན་འགྲོའི་ཀུ་མུད་བཞད་པའི་གཉེན་གྱུར་པ། །མཆོག་གི་སྤྲུལ་སྐུ་ཟླ་བ་གསར་པའི་དྲུང༌། །མ་སྨད་དགེ་བའི་ཐུགས་བསྐྱེད་རླབས་པོ་ཆེའི། །རིན་ཆེན་རྡུལ་མང་བརྩེགས་པའི་རྒྱུ་ཚོགས་ལས། །བསྟན་འཛིན་རི་བྲན་ཚོགས་པའི་མཇིང་དབུས་ན། །ལྷུན་མཐོར་འཕགས་པའི་རི་དབང་བཞིན་དུ་མཛེས། །རྒྱལ་དབང་པདྨའི་རིང་ལུགས་གཉེར་འཛིན་པའི། །སྔ་འགྱུར་བསྟན་པའི་རྒྱལ་མཚན་བླ་ནས་བླར། །འདེགས་བཟོད་དེང་གི་དུས་ན་ཉིན་སྐར་བཞིན། །ཁྱོད་ཀྱི་སྙིང་སྟོབས་དཔུང་པ་དར་བར་ངེས། །བསྔགས་འོས་ཡོན་ཏན་དཔལ་དེས་ཉེར་འཁྱུད་པའི། །སྐུ་དབང་ལྗོན་པ་བཟང་པོ་རིང་བརྟན་ནས། །བསྟན་འགྲོའི་དགེ་མཚན་གྲིབ་མ་སྣུམ་པའི་ཕྱིར། །དོན་དང་བཅས་ལ་འབྲས་བུར་བཅས་པ་ལགས། །དེས་ན་མཚན་དཔེའི་དཔལ་འབར་སྐུ་མཆོག་གི། །ཟླ་བའི་མ་མ་མངོན་པར་གསལ་བ་ནས། །དམ་པས་བསླབ་འོས་གནས་ལ་ཉེར་ཞུགས་པའི། །ཕྲིན་ལས་འོད་སྣང་དཀར་པོ་སྤྲོ་བཞིན་ནས། །དད་དང་དམ་ཚིག་དག་པའི་ཉེར་ལེན་གྱིས། །བརྗོད་བྱ་རྗོད་བྱེད་ཕུན་སུམ་ཚོགས་པ་ཡི། །དཎྜིའི་གཞུང་གི་ཉམས་འགྱུར་གྱིས་སྤུད་པའི། །གསུང་མཆིད་མཉེན་པར་འོས་པ་དེ་དག་དང༌། །བཀྲ་ཤིས་ལྷ་ཡི་རེག་བྱ་ཟླ་མདངས་ཀྱི། །ཅོད་པཎ་ལྷབ་ལྷུབ་གཡོ་བས་མཛེས་བྱས་པའི། །རིན་ཆེན་མཎྜལ་བཀོད་ལེགས་བཟོ་དབྱིབས་ཀྱིས༑ ༑ཁྱད་པར་བྱས་བའི་རྟཻན་འབྱུང་དགེ་བའི་རྫས། །རིང་དུ་འཚོ་བའི་ཐབས་ཀྱི་མཆོག་གྱུར་པ། །མི་འཇིགས་སྲོག་གི་དགའ་སྟོན་ཉེར་སྟོབས་ནས། །བདེ་བར་རྒྱུ་བའི་སྤྱོད་ལམ་བྱིན་པ་ཡི། །བརྒྱ་དང་བཅུ་གསུམ་གྲངས་ལྡན་སྲོག་བསླུ་བཅས། །གནང་སྐྱེས་དག་པའི་དངོས་པོ་གྱ་ནོམ་པ། །འདི་དག་ཉེ་བར་ཐོས་པའི་དགའ་སྤྲོའི་དཔལ། །དབྱར་སྐྱེས་རྔ་གསང་དར་དིར་སྒྲོགས་པའི་སྒྲ། །མདོངས་མཐའ་ཅན་གྱི་རྣ་བར་ཞུགས་པ་བཞིན། །རྒྱལ་དབང་མཚོ་སྐྱེས་རྡོ་རྗེའི་ཐུགས་རྗེ་ཡི། །གདུགས་དཀར་གྲིབ་བསིལ་བསྟེན་པའི་རིག་འཛིན་གྱི༑ ༑བཙུན་པ་བདག་ཀྱང་བགྲང་བྱའི་ཁུར་ཆེན་པོའི། །ངལ་དུབ་སངས་པ་མེད་པས་ནོན་ན་ཡང༌། །མེ་ཚོགས་སྤུ་གྲིས་གཏམས་པའི་མཚོ་ཆེན་ལས། །བརྒལ་ནས་དམ་ཆོས་བཙལ་དང་བསྲུང་བའི་ཚུལ། །འདི་ལ་མི་འཕྲོག་དམ་བཅའི་མདུད་པ་ནི། །ལྷོད་པ་མེད་པའི་སྙིང་སྟོབས་བསྐྱེད་བཞིན་ལགས། །འོན་ཏེ་སྙིགས་ལྔའི་སྨག་རུམ་ཆེར་བདོ་བའི། །སྐྱོན་གྱིས་བསླད་པའི་སྣོད་བཅུད་གནས་ཚུལ་གྱིས། །སེམས་ལ་སྐྱོ་བ་སྟེར་བའི་སྐབས་བྱུང་ཡང༌། །ཐེག་ཆེན་སེམས་མཆོག་བདུད་རྩི་སྤྲོ་བསྲིང་བཞིན། །བསྟན་འགྲོར་དགེ་བའི་སྨན་དུ་འགྱུར་བ་ཡི། །སྨོན་ལམ་བཟང་པོ་གཡོ་དང་སྒྱུ་མེད་པས། །མཚམས་སྦྱར་ཕན་དང་བདེ་བའི་ཆོ་ག་ལ། །རང་ནུས་དང་འཚམ་བརྩོན་པས་འཇུག་བཞིན་མཆིས། །འབྱུང་འགྱུར་རྙིང་བསྟན་གསལ་བའི་སྒྲོན་མེ་མཆོག །གང་ཁྱོད་གསང་གསུམ་མི་གཡོ་བརྟན་པ་ཡི། །དགེ་ལེགས་འཆི་མེད་ཚེ་ཡི་ལྷ་མཆོག་གིས། །ཕྱོགས་སུ་ལྷུང་བ་བཞིན་དུ་སྦྱིན་གྱུར་ཅིག །དེ་སྲིད་དུས་དང་གནས་སྐབས་ཀུན་ཏུ་ཡང༌། །ཐོས་བསམ་སྒོམ་དང་འཆད་རྩོད་རྩོམ་པ་ཡི། །ངོ་མཚར་རྣམ་ཐར་མཁས་དང་གྲུབ་པའི་ཁྱུས། །བསྔགས་པའི་དཔལ་གྱིས་རབ་ཏུ་མཛེས་གྱུར་ཅིག །གཞན་གྱི་གྲགས་ཆ་ཟློ་ལ་མི་སྙེགས་པར། །གྲུབ་པའི་སློབ་དཔོན་རྣམ་གསུམ་དགོངས་པའི་བཅུད། །སོ་ཟུར་གནུབས་དང་དྲི་མེད་འོད་ཟེར་སོགས། །ཤིང་རྟ་ཆེ་རྣམས་དགོངས་པས་བརྒྱན་གྱུར་ཅིག །མཐའ་བྲལ་ཟབ་གནད་འཕགས་པ་ནཱ་གར་རྫུ། །རྒྱ་ཆེའི་གནད་རྣམས་འཕགས་པ་ཐོགས་མེད་དེ། །ཤིང་རྟ་རྣམ་གཉིས་ཟབ་དགོངས་མ་དཀྱོགས་པའི། །དྲང་པོའི་ལྟ་བས་ཁྱེད་ལ་བརྒྱན་གྱུར་ཅིག །དེ་དང་མི་འགལ་དེ་ལས་ཆེས་ལྷག་པའི། །ཟབ་གསང་རྫོགས་པ་ཆེན་པོའི་རྣལ་འབྱོར་ལ། །མ་ནོར་ངེས་པའི་འཇུག་སྒོ་ལ་ཞུགས་ཏེ། །འཁོར་འདས་རོ་མཉམ་གྲོལ་བའི་དཔལ་དུ་ཤོག །ཕྱི་ཚུལ་སོ་ཐར་ཁྲིམས་བཟང་རྩ་བ་བརླིང༌༑ ༑བྱང་ཆུབ་སེམས་མཆོག་ལྷབ་ལྷུབ་རབ་ཏུ་གྲོལ། །བདེ་སྟོང་ཟུང་འཇུག་ཏོག་གིས་ཉེར་མཛེས་པའི། །ཆོས་ཀྱི་རྒྱལ་མཚན་ཆེན་པོ་ཉིད་གྱུར་ཅིག །ཅེས་བསྔགས་ཤིང་སྨོན་ཤིས་གནང་བ་དང༌། ཀུན་གཟིགས་མི་ཕམ་རིན་པོ་ཆེས་ཐུགས་སྲས་བརྒྱུད་འཛིན་གྱི་གཙོ་བོར་དགོངས་གཏད་མངའ་གསོལ་ཡང་ཡང་གནང་བ་ལས་ཕྱག་བྲིས་ཚན་གཅིག་ན་འདི་ལྟར་འབྱུང་སྟེ། ཨོཾ་སྭསྟི་བི་ཛ་ཡན་ཏུ། ཕྱོགས་དུས་རྒྱལ་བ་སྲས་དང་བཅས་པ་ཡི། །མཁྱེན་རབ་ངག་གི་དབང་ཕྱུག་འཇམ་པའི་དབྱངས། །གང་ཐུགས་པདྨའི་ཟེའུ་འབྲུར་རྟག་བཞུགས་ནས། །བཤད་པས་རྒྱལ་བསྟན་ཉི་བཞིན་གསལ་གྱུར་ཅིག །ཅེས་ཤིས་པར་བརྗོད་པའི་ཚིགས་གིས་མདུན་བསུས་ཏེ། གང་འདིར་ཤེས་རབ་ཟབ་མོའི་སྣང་བ་ཉི་མ་ལྟར་ལྷམ་པ་སྤྲུལ་པའི་སྐུ་མཆོག ༧འཇམས་དབྱངས་མཁས་གྲུབ་རྒྱ་མཚོ་གང་གི་མཁྱེན་རབ་ཀྱི་རླབས་རྒྱ་ཆེ་བས། ད་དུང་གསན་བསམ་བསྒོམ་པ་རྒྱ་ཆེར་མཛད་དེ་ཐུབ་བསྟན་སྤྱི་དང་ཁྱད་པར་སྔ་འགྱུར་བའི་བསྟན་པ་རིན་པོ་ཆེའི་གསོས་སུ་འཆད་རྩོད་རྩོམ་པའི་ཕྲིན་ལས་བཟང་པོ་ཟླ་བ་ཡར་ངོ་དང་དབྱར་གྱི་ཆུ་གཏེར་ལྟར་གོང་ནས་གོང་འཕེལ་གྱི་ཐུགས་དམ་རྡོ་རྗེའི་རི་བོ་སུས་ཀྱང་གཡོ་བ་མེད་པའི་ཁུར་བཞེས་པར་ནན་ཏན་གསོལ་བ་འདེབས་ཤིང༌། དེ་ལྟ་བུའི་བཞེད་དོན་གོང་འཕེལ་འགྲུབ་ཕྱིར་བདེན་ཚིག་གི་ཤིས་བརྗོད་ཀྱང་སྨྲས་པ། མཆོག་གསུམ་རྩ་གསུམ་དམ་ཅན་བསྲུང་མར་བཅས། །སྐྱབས་འོས་རྒྱ་མཚོའི་མཐུ་བྱིན་རྨད་བྱུང་གིས༑ ༑སྤྲུལ་པའི་སྐུ་མཆོག་བསྐལ་བརྒྱར་ཞབས་བརྟན་ཅིང༌། །ཕྲིན་ལས་ས་ཆེན་ཡོངས་ལ་ཁྱབ་པར་ཤོག །མཁྱེན་རབ་སྣང་བ་མཁའ་དང་མཉམ་པར་འཕེལ། །འཆད་རྩོད་ཆོས་ཆར་འཇིག་རྟེན་ཀུན་ཏུ་ཁྱབ། །རྒྱལ་བསྟན་སྙིང་པོའི་ཆོས་ཀྱི་རྒྱལ་མཚན་བསྒྲེངས། །རྟག་ཏུ་དགེ་ལེགས་བཀྲ་ཤིས་རྒྱས་གྱུར་ཅིག །ཅེས་ཞུ་མཚོན་ལྷ་རེག་རབ་དཀར། སྐུ་རྟེན་འཆི་མེད་པདྨ་ཀཱ་རའི་སྣང་བརྙན་གསར་པ། གསུང་རྟེན་བཀའ་གདམས་གླེག་བམ། ཐུགས་རྟེན་རྡོ་རྗེ་དྲིལ་བུ། འཇམ་དབྱངས་བློ་འཕེལ་རིལ་བུ། མན་ཇུས་བུམ་བཅས་འཇམ་དབྱངས་རྣམ་པར་རྒྱལ་བས་གུས་པས་ཕུལ་བ་དགེ་ལེགས་སུ་གྱུར་ཅིག་ཅེས་དང༌། རྗེ་བླ་མ་འདི་ཞེ་ཆེན་སྒྲུབ་སྡེར་སྐུ་མཚམས་བཞུགས་པའི་སྐབས་ཀུན་མཁྱེན་མི་ཕམ་རིན་པོ་ཆེ་ཕེབས་སྟེ་འཇམ་མགོན་བླ་མ་ཡབ་སྲས་ཐུགས་རྒྱུད་ལ་རྟོགས་པ་འཁྲུངས་ཚུལ་གྱི་ཞལ་འཕྲོས་ཞག་དུ་མར་མཛད་ནས་ཕྱིར་ཕེབས་སྐབས་ཉེ་གནས་བླ་མ་འོད་གསལ་ནས་རྒྱལ་ཚབ་མཆོག་སྤྲུལ་རིན་པོ་ཆེ་ཐུགས་དམ་རྟོགས་པ་ཇི་ལྟར་ཞུས་པས་སྐུའི་སྐྱེ་བ་དུ་མར་གོམས་པའི་སྔོན་སྦྱངས་ལས་ཚེ་གཅིག་ཏུ་བསྒོམས་པས་ཉམས་རྟོགས་དེ་ཙམ་སུ་ལའང་སྐྱེ་བར་དཀའ་ངེས་ཞེས་སོགས་གསུངས་པ་རྣམས་རྗེས་འཇུག་སྤྲོ་བ་བསྐྱེད་པའི་སླད་དུ་བཀོད་པ་ཙམ་ལས་རྗེ་འདིའི་སྐུ་གསུང་ཐུགས་ཀྱི་མཛད་པ་གང་ལ་བརྟགས་ཀྱང་དམ་པའི་སྐྱེས་བུར་གྲགས་ཤིང་གྲུབ་པ་ཉིད་ལ་མང་དུ་བརྗོད་པས་ཅི་ཞིག་བྱ་སྟེ་རང་ཉིད་ངལ་བའི་རྒྱུ་ཙམ་དུ་ཟད་དོ། །དེ་སྐད་དུའང་གསོལ་འདེབས་ལས། བརྟན་པའི་འཁོར་ལོ་ཐུགས་ཀའི་དབུས་སུ་སྦས། །མཚོ་བྱུང་མགྲིན་པ་ལོངས་སྤྱོད་རྒྱན་དུ་རོལ། །མི་བརྗེད་གཟུངས་ཐོབ་སོ་སོ་རིག་བཞིར་དབང༌༑ ༑མཁས་པའི་གཙུག་རྒྱན་དམ་པར་གསོལ་བ་འདེབས། །བཅས་དང་རང་བཞིན་ཉེས་པས་མ་གོས་ཤིང༌། །ཆོས་བརྒྱད་འཁྲུལ་བའི་འདམ་རྫབ་གཞར་མི་མཛའ། །ཆོས་ཀུན་སྒྱུ་མའི་འཁྲུལ་འཁོར་ལྟ་བུར་གཟིགས། །བཙུན་པའི་རྗེ་བོ་དམ་པར༴ རྟག་པར་གཞན་དོན་ཁུར་ཆེན་ཁྱེར་བ་དང༌། །ཕྲིན་ལས་ཐམས་ཅད་གཞན་ཕན་འབའ་ཞིག་སྣང༌། །རྫོགས་སྨིན་སྦྱངས་པས་གཞན་དོན་ཕ་རོལ་ཕྱིན། །རྒྱལ་སྲས་འདྲེན་པ་བཟང་པོར་གསོལ༴ །མཁྱེན་པའི་ཡེ་ཤེས་ལྷ་ལམ་ལྟར་ཡངས་ཤིང༌། །བརྩེ་བའི་ཐུགས་རྗེ་ཉི་ཟླའི་འོད་བཞིན་གསལ༑ ༑ནུས་པ་དབང་པོའི་རྡོ་རྗེ་ལྟར་བརྟན་པས། །རིགས་གསུམ་དངོས་སྣང་བླ་མར་གསོལ༴ འཆད་ཚེ་ཚིག་དོན་གོང་འོག་འཁྲུགས་པ་དང༌། །ཟློས་དང་ཉམས་སོགས་སྐྱོན་ཀུན་སྤངས་པ་ཡི། །བློ་གསལ་ཀུན་དགའི་རྣ་བའི་རྒྱན་དུ་གྱུར། །དབྱིག་གཉེན་གཉིས་པར་སྟོན་ལ༴ །ངན་རྟོག་དུག་ཆུས་རབ་མྱོས་ལོག་རྟོག་མིག །གག་མདོག་ཁེངས་པའི་དྲེགས་ལྡན་སྡེར་ཅན་ཚོགས། །ཡང་དག་ལྟ་བའི་གངས་རི་ལ་གནས་པའི། །སྨྲ་བའི་སེངྒེས་བཅོམ་ལ༴ ༑རྩོམ་ཚེ་བླ་མ་ལྷ་ཡི་ལུང་གིས་བསྐུལ། །བརྩེ་བས་ཉེར་དྲངས་སྔ་རབས་བཞེད་གཞུང་གསལ༑ ༑སྡེབ་ལེགས་འབྲེལ་ཆགས་ནོར་བུའི་རྒྱན་ཕྲེང་གིས། །ཐུབ་བསྟན་གསལ་བར་མཛད་ལ༴ །ལུང་གི་བསྟན་པའི་སྙིང་པོ་རྡོ་རྗེ་ཐེག །སྒྲུབ་བརྒྱུད་ཤིང་རྟ་བརྒྱད་ཀྱི་གདམས་པ་དང༌། །སྔ་འགྱུར་བཀའ་གཏེར་སྨིན་གྲོལ་འཆད་སྤེལ་གྱི། །བསྟན་པའི་སྲོག་རྩ་འཐུད་ལ༴ ༑ཆོས་ལྟར་བསྙད་པའི་རྣམ་གཡེང་འདུ་འཛི་དང༌། །ཆེན་པོའི་ངོ་བསྲུང་ལ་སོགས་ཐག་བསྲིངས་ཤིང༌། །འདོད་ཆུང་ཆོག་ཤེས་ཉམ་ཆུང་ཁོ་ནར་བཞུགས། །བྱ་བྲལ་ཀུན་སྤངས་ཆེན་པོར༴ །རྟོགས་པའི་བསྟན་པར་སྒྲུབ་པའི་རྒྱལ་མཚན་བཙུགས། །སྐུ་ཚེ་དེ་ལ་མཆོག་དངོས་མངོན་དུ་མཛད། །སྒོམ་པའི་ཕྱག་རྗེས་ཟབ་གསུང་ཐང་མར་བརྡལ། །ཀུན་མཁྱེན་བླ་མ་མཆོག་ལ༴ །ཅེས་དོན་བསྡུ་བའོ། །མཁས་མཁས་མདོ་སྔགས་རྒྱ་མཚོའི་གླེགས་བམ་ཆེ། །སྔ་འགྱུར་ངེས་དོན་སྙིང་པོའི་ཤིང་རྟ་མཆོག །མཁས་མཁས་འཇམ་དཔལ་གཞོན་ནུ་དགེ་བའི་བཤེས༑ ༑ངུར་སྨྲིག་གར་རོལ་ཁྱོད་ལས་གཞན་སུ་ཞིག །བཙུན་བཙུན་སྡོམ་གསུམ་ཉེས་དྲིས་གཡའ་རྣམས་སེལ། །དྲི་མེད་དག་ཅིང་གཙང་བའི་དྭངས་ཤེལ་བཞིན། །བཙུན་བཙུན་བྱང་ཕྱོགས་ཐུབ་པའི་རྒྱལ་ཚབ་ཆེ། །འཇམ་དབྱངས་བླ་མ་མཁས་གྲུབ་རྒྱ་མཚོའི་སྡེ། །བཟང་བཟང་རྒྱལ་སྲས་འཕགས་པ་ཀུན་ཏུ་བཟང༌། །གང་གི་རྣམ་པར་ཐར་པའི་རྗེས་འགྲོ་བ། །སྐྱབས་གཅིག་དཔལ་ལྡན་བླ་མ་རྒྱལ་སྲས་གཙོ། །བཟང་བཟང་བློ་གྲོས་རྒྱ་མཚོའི་སྤྲིན་དེར་བསྔགས། །ཅེས་པའང་བར་སྐབས་ཀྱི་ཚིགས་སུ་བཅད་པའོ། །དཔལ་ལྡན་བླ་མའི་རྣམ་ཐར་ལས། གཉིས་ཀའི་དོན་དུ་མཁས་བཙུན་བཟང་གསུམ་གྱི་ཡོན་ཏན་ཆ་ཙམ་བསྙད་ཅིང་སློབ་ཚོགས་ཇི་ལྟར་བྱུང་བ་བཅས་གླེང་བའི་སརྒ་སྟེ་བཞི་པའོ།། །།
༈ ད་ནི་བསྟན་འགྲོའི་བསོད་ནམས་ཀྱི་མགོན་དུ་བྱ་བ་ལས་ཀྱི་འཁོར་ལོས་ཕན་བདེའི་དགེ་ལེགས་སྤེལ་བའི་མཛད་ཕྲིན་ཇི་ལྟར་གནང་ཚུལ་གྱི་ཚུལ་ཅུང་ཟད་བསྙད་པར་བྱ་སྟེ།དེ་ཡང་བྱང་ཆུབ་སེམས་དཔའ་ཆེན་པོ་རྣམས་རང་དོན་དུ་སྤངས་རྟོགས་ཡོན་ཏན་རྒྱ་མཚོར་དབང་འབྱོར་བས་གཞན་དོན་སྒྲུབ་པ་ལ་དངོས་སུ་འཇུག་པའི་མཐུ་ནུས་དང་ལྡན་པ་ན་ཇི་ལྟར་དམྱལ་མེ་བཟོད་པར་དཀའ་བའི་གནས་སུའང་ཐེ་ཚོམ་མེད་པར་འཇུག་པ་དང༌། དབུ་དང་ཡན་ལག་སྦྱིན་པ་ལའང་ཞུམ་པ་མེད་པའི་སྙིང་སྟོབས་དང་ལྡན་པའི་ཐབས་མཁས་ཀྱི་སྤྱོད་པ་རྒྱ་ཆེན་པོས་གདུལ་བྱ་རྣམས་འདུལ་བར་མཛད་པ་ནི་རྗེ་བླ་མའི་སྐུ་ཡི་སྐྱེ་བའི་ཕྲེང་བ་དག་དང་མ་དག་ཅིར་ཡང་འཕྲུལ་ཞིང་སྟོན་པ་རྣམས་ཀྱི་སྐབས་སུ་འགྲོ་དོན་རླབས་ཆེར་སྤྱོད་དང་སྤྱོད་འགྱུར་ལ་བྱིས་བློས་གཞལ་བར་དཀའ། ཚུར་མཐོང་ཕྱོགས་རེའི་ངོར་མཛད་པའི་ཕྲིན་ལས་སྐུ་ཚེ་འདི་ལ་གཙོ་བོར་བསྟན་པའི་སྙིང་པོ་ལུང་རྟོགས་གཉིས་ལས་ལུང་གི་ཆོས་ལ་འཆད་ཉན་སྔར་སྨོས་མ་ཐག་པ་དང༌། གཙོ་བོར་རྟོགས་པའི་བསྟན་པ་རིན་པོ་ཆེ་སྤེལ་བ་སྟེ། ཀུན་མཁྱེན་བླ་མས། ལྟ་བའི་ཡང་རྩེ་རྫོགས་ཆེན་ཨ་ཏི་རྟོགས། །སྒོམ་པའི་མིང་མེད་ལྟ་བའི་ངང་དུ་གྲོལ། །སྤྱོད་པའི་རྒྱལ་པོ་སྒྲུབ་པའི་རྒྱལ་མཚན་བཙུགས། །ད་ནི་སྤྲང་པོ་ཤི་ཡང་འགྱོད་པ་མེད། །ཅེས་དང་མཁྱེན་བརྩེའི་འོད་ཟེར་གྱི་དོ་ཧ་ལས། བདག་ཅག་ས་ལམ་མཐོན་པོ་རུ། །སོན་པའི་ཁས་ལེན་མ་མཆིས་ཀྱང༌། །མདོ་སྡེ་དྲན་པ་ཉེར་བཞག་ནས། །ཆོས་གཏེར་ཆེན་པོ་བརྒྱད་གསུངས་པའི། །དོན་ལ་རྟོན་པ་གང་ཞིག་གི། །ལས་དང་དངོས་གྲུབ་སྒྲུབ་པ་ལ། །བསླུ་བ་མེད་པའི་སྐྱེས་ཆེན་ཡིན། །ཞེས་གསུངས་པ་ལྟར་སྙིང་པོའི་དོན་ལ་རྩེ་གཅིག་ཏུ་གཞོལ་བ་ལས་ཐེག་མཆོག་འོད་གསལ་རྡོ་རྗེ་སྙིང་པོའི་དགོངས་པའི་རང་རྩལ་ཡོངས་སུ་རྫོགས་པས་ལམ་རྟགས་མཐོན་པོར་གཤེགས་པ་ལྕེ་བཙུན་ཆེན་པོ་དང༌། རྣལ་འབྱོར་དབང་ཕྱུག་མི་ལ་རས་པ་ལྟ་བུའི་གོ་འཕང་བརྙེས་ཀྱང་རང་གི་ཡོན་ཏན་ས་འོག་གི་གཏེར་བཞིན་སྦས་ཤིང་གཞན་དོན་ལ་བསྙད་པའི་དཀོར་ནག་སྡུད་པ་དང༌།གདུལ་བྱ་གྲོང་ཆོག་རྟེན་བཞེངས་སྐབས་སོགས་མི་ཕེབས་ཀ་མེད་བྱུང་བ་ལས་ཕལ་ཆེར་སྐུ་མཚམས་ཁོ་ན་བཞུགས་ཤིང་དད་རྫས་ཀྱི་འབྱོར་པ་དང་དཀོར་སྡུད་རིགས་ལ་ཐུགས་འཚེར་ཤིན་ཏུ་ཆེན་པོ་གནང་ཡང༌། སེར་སྣ་མེད་ཅིང་འདོད་ཆུང་ཆོག་ཤེས་ཅན་དང་རང་སྣང་དབང་དུ་འདུས་པ་རྣམས་ལ་ཡོ་བྱད་ཕོངས་པ་མེད་པར་འབྱུང་བ་ཆོས་ཉིད་ཡིན་གཤིས་བྱོན་བཞུགས་གང་གི་སྐབས་སུའང་ལོངས་སྤྱོད་ཀྱི་གྲུ་ཆར་འབད་མེད་དུ་འཇོ་བ་རྣམ་ཐོས་བུའི་བང་མཛོད་ཁ་ཕྱེ་བ་ལྟ་བུ་ཞིག་ཡོད་པ་ལས་རྙེད་པས་རྙེད་ཚོལ། ཁ་བསགས་གཞོག་སློང་སོགས་དང༌། བརྒྱ་བཤིག་སྟོང་འགུགས་ཀྱི་ཚོང་དང་གཡོ་སྒྱུས་འཕྲུལ་འཁོར་གྱི་ཤ་ཐང་ཆད་ཆད་དུ་ཚོལ་དགོས་པ་མ་ཡིན་ཏེ། འཇམ་དབྱངས་བླ་མས། གང་ཞིག་ཉུང་ངུས་ཆོག་ཤེས་པ། །དེ་ཡི་ལོངས་སྤྱོད་ཟད་མི་ཤེས། །ཞེས་གསུངས་པ་ལྟར། སྔོན་བསྐལ་པ་མང་པོའི་གོང་རོལ་ནས་སེམས་ཅན་གྱི་དོན་ལ་དགོངས་ནས་སྦྱིན་པའི་ཕ་རོལ་དུ་ཕྱིན་པ་ཡོངས་སུ་རྫོགས་པའི་འབྲས་བུ་ལ་བདག་གིར་སྤྱོད་ནས་བསྡུ་བ་རྣམ་པ་བཞིས་སྒོ་ནས་གཞན་དོན་སྒྲུབ་པ་ནི། མདོ་སྡེ་རྒྱན་ལས། སྦྱིན་མཚུངས་དེ་སྟོན་ལེན་འཇུག་དང༌། །བདག་གི་རྗེས་སུ་འཇུག་རྣམས་ཀྱི། །སྙན་པར་སྨྲ་དང་དོན་སྤྱོད་དང༌། །དོན་མཐུན་ཉིད་དུ་འདོད་པ་ཡིན། །ཞེས་སྙན་པར་སྨྲ་བའི་སྦྱིན་པས་མགུ་ནས་སོ་སོའི་རྒྱུད་ཚོད་དང་མཐུན་པའི་དམ་ཆོས་སྟོན་པ་དང༌། ཆོས་ཐོས་ཀྱང་ཐོས་དོན་ཉམས་སུ་མི་ལེན་པ་ལ་ཐབས་ལ་མཁས་པའི་ཁྱད་པར་གྱི་སྒོ་ནས་དེ་ལེན་དུ་འཇུག་པ་དང༌། གཞན་དགེ་བ་ལ་འཇུག་པའི་ཆེད་དུ་རང་ཉིད་དགེ་བའི་བྱ་བ་ལ་འབད་རྩོལ་གྱིས་འཇུག་པ་དང་བཞི་པོ་འདི་ལ། རྗེ་བླ་མ་རིན་པོ་ཆེ་འདི་ཉིད་ཀྱི་ཕྱག་ལེན་དུ་བཏབ་པ་གནང་ཞིང༌། དེ་ཡང་མཆོག་གསུམ་རིན་པོ་ཆེ་ལ་བརྟེན་པའི་བསོད་ནམས་ཀྱི་ལས་ནི། ཚོགས་བསགས་ཐམས་ཅད་ཀྱི་རྒྱལ་པོ། དགེ་ཚོགས་བྱིན་འཕེལ་རླབས་ཆེ་བ་སྟེ། དེ་ཡང༌། ཇི་སྐད་དུ། ཀུན་དགའ་ར་བ་གཙུག་ལག་ཁང༌། །མལ་སྟན་འཚོ་བ་ནར་མ་དང༌། །གློ་བུར་ནད་པ་ལ་སོགས་དང༌། །རྫས་ལས་བྱུང་བའི་བསོད་ནམས་བདུན། །ཞེས་འབྱུང་བའི་ཡ་གྱལ་དགེ་འདུན་བཞུགས་པའི་གཙུག་ལག་ཁང་ནི་སྐྱབས་རྗེ་རབ་འབྱམས་ལྔ་པ་ཀུན་བཟང་བསྟན་པའི་ཉི་མ་དང༌། སྐྱབས་མཆོག་རྣམ་གཉིས་བཀའ་བགྲོས་ཏེ། ཞེ་ཆེན་བསྟན་གཉིས་དར་རྒྱས་གླིང་གི་ཆོས་གྲྭ་ཆེན་པོའི་གཙུག་ལག་ཁང་ཀ་བ་སོ་དྲུག་རྒྱ་མཐོང་ཀ་རིང་དྲུག་གི་མལ་གྱི་སྲ་བརླིང་སྒྲོས་ལེགས་ཅན་ཀ་གདུང་སོགས་ཚོན་རྩི་དང་ནང་འཁོར་རས་གཞི་ལ་ལྡེབ་བྲིས་རྣམས་ཚོན་མདངས། གསེར་འགྲོས་སོགས་ཞིབ་ཚགས་དང༌། མེ་སྟག་ལོར་ཕུན་ཚོགས་ཡོངས་འདུས་ཀ་བ་བརྒྱ་དང་བཅུ་དགུ་ཐོག་བརྩེགས་བཞི་པ་གཟིམས་སྤྱིལ་སོགས་ནང་བཅད་དཔྱད་ཡུལ་ཕུན་སུམ་ཚོགས་པ་དང༌། ཚོན་དབྱིས་སོགས་གང་ཅིར་གཟབ་ཁྱད་ཐོན་པ་འདི་གའི་སྐབས་སུ་སྡེ་དགེ་ཨར་མི་སུམ་ཅུ་གླིང་ཚང་ནས་ཉི་ཤུ་མངག་བྱུང་བ་ལས། གཞན་གླ་རྔན་ཕོག་ཆས་སྤྲོད་ནས་བཞེངས་པ་ལས་མི་སེར་ཁྲལ་འདེད་ཞུ་བསྐུལ་གཏན་ནས་མ་མཛད་ཀྱང་ཀུན་གྱི་ཡིད་སྨོན་དུ་གྱུར་ཅིང་དཔེ་བྱར་འོས་པར་གྲུབ་ཅིང༌། བསྟན་པའི་རྩ་བ་དམ་ཆོས་འདུལ་བ་གཞི་གསུམ་གྱི་དབྱར་གནས་ཐོག་མར་མཁན་ཆེན་བླ་མ་པདྨ་དམ་ཆོས་འོད་ཟེར་གྱི་བཀའ་ཕེབས་བཞིན་མེ་ཁྱི་ལོར་དབུ་བཙུགས་ནས་མཁན་པོ་བླ་མ་རང་གྲོལ་དབུར་བཞུགས། འཁར་པ་དགེ་འདུན་གྱི་སྦྱིན་བདག་བྱས་ནས་རྟེན་ཐེབས་རྡོ་ཚད་དྲུག་ལྷག་དང༌། ཆུ་རྟ་ལོར་བཀའ་མའི་སྒྲུབ་མཆོད་དཀྱིལ་འཁོར་དྲུག་གསར་འཛུགས་དང༌། ཁྲོ་བོའི་རྩ་འཆམ་སོགས་སྔོན་ནས་ཡོད་པ་ལས། མཁས་དབང་རྡོ་རྗེ་རབ་བརྟན་གྱིས་ཐིག་རྡུལ་ཚོན་དང་ཆོ་གའི་ཆིངས་ཕྱག་ལེན་འོག་མིན་ཨོ་རྒྱན་སྨིན་གྲོལ་གླིང་གི་ཕྱག་སྲོལ་མ་ནོར་བ་ཁྲིད་ཅིང༌། རྟེན་ཐེབས་རྡོ་ཚད་དྲུག་དང༌། རྒྱ་སྲང་ཉེར་ལྔ་ཁལ་སོ་བདུན་བཅས་སྐྱབས་མཆོག་རྣམ་གཉིས་ནས་རྟེན་བཞག་དང༌༑ ས་སྤྲེལ་ལོའི་དགུན་ཁ་སྐྱབས་མགོན་རབ་འབྱམས་ལྔ་པ་མགོ་ལོག་དབང་ཆེན་སྟོད་དུ་རིན་ཆེན་གཏེར་གྱི་མཛོད་ཆེན་པོའི་ཆོས་སྦྱིན་རྒྱ་ཆེར་གནང་བའི་རྗེས་ཐོག་ཏུ་ས་བྱ་ཟླ་བ་གསུམ་པའི་ཚེས་བཅུ་གསུམ་ལ་གཟུགས་སྐུའི་བཀོད་པ་ཆོས་དབྱིངས་སུ་བསྡུ་བས་གཤེགས་རྗེས་སྐུ་གདུང་རིན་པོ་ཆེའི་ཞབས་འདེགས་དང་དགོངས་རྫོགས་ཀྱི་མཆོད་སྤྲིན་རྒྱ་ཆེར་སྤྲོ་བར་གནང་ཞིང༌། ཆུ་གླང་ལོར་རྒྱ་མིའི་ཟིང་ཆ་བྱུང་སྐབས་ཞེ་ཆེན་བླ་བྲང་ལོངས་སྤྱོད་སོགས་གང་ཅིའི་ཉམས་ཕྲར་གྱུར་པ་རྗེ་རང་གི་སྐུ་དབོན་དགེ་ལེགས་རྒྱ་མཚོར་ཕྱག་མཛོད་དུ་བསྐོས་བཞག་གནང༌། རབ་འབྱམས་ལྔ་པའི་སྐུ་སྐྱེ་མགོ་ལོག་ཨ་ཁྱུང་སྦྲ་སར་དཔོན་ཚང་ལ་སྐུ་བལྟམས་པ་ཤར་ཀའི་ལམ་སྲོལ་དང༌། འཁྲུངས་གཞིས་དཔོན་ཆེ་ཁག་གི་འགྲོས་བསྟུན། ཐོག་མའི་སྙན་ཞུ་བསླུ་ཡོན། ཁྲི་སྟོན་སྐབས་གསོལ་ཞབས་ལེགས་འབུལ་སོགས་དཔོན་ཚང་སྐུ་ཉེ་སྐུ་འཁོར་ཆར་གཏོགས་དང་བཅས་པར་ཁྱོན་དྲིལ། རྟ་ཕོ་རྒོད་བཅུ་ཕྲག་ལྔ་ལ་གསུམ་གྱིས་ལྷག་པ། འབྲི་ཁལ་བརྒྱ་སོ་དྲུག གཅན་ཤུན་སོ་དགུ། རྒྱ་སྲང་ལྔ་བཅུ་ང་བདུན། གོས་ཆེན། ཕྲུག་སོགས་དངོས་རྫས་གྱ་ནོམ་པའི་ལེགས་འཕུལ་གནང་བས་ཐམས་ཅད་དགྱེས་པའི་ཡང་རྩེར་སོན་པར་མཛད། ཁྲི་འབུལ་སྩལ་པ་དང་སྦྲགས་ཚེས་བཅུའི་འཆམ་གཟིགས་ལ་རྫོགས་ཆེན་རིན་པོ་ཆེ་དཔོན་སློབ་སྐུ་འཁོར་བརྒྱ་ཁ་ལྷག་ཕེབས་པར་གསོལ་སྟོན་ལེགས་འབུལ་གཟབ་རྒྱས། བཀའ་མའི་སྒྲུབ་སྤྱི་རྐང་ཞན་པས་ཆེ་ཁལ་སྤུས་ལྡན་སུམ་ཅུ་སོ་བཞི་དང༌། དགུ་ཆེན་ལ་ཁལ་ཉེར་ལྔ། བུམ་སྒྲུབ་སྤྱི་པར་ཁལ་ཉེར་ལྔ། ཚེས་བཅུ་ལ་ཆད་མཐུད་ཁལ་ཉེར་ལྔ་བཞག གླང་ལོའི་བུམ་སྒྲུབ་ཕྱག་འཛུགས་དང༌། ཤིང་ཡོས་ས་ཟླའི་བཀའ་བརྒྱད་སྒྲུབ་མཆོད་སྤྱི་གསར་བསྐོས་ལ་དངུལ་རྡོ་{རྡིལ་འདིའི་རིགས་འདི་ལྟར་ཞུས།}ཚད་བརྒྱད། ཁལ་ཆེན་ཉེར་བརྒྱད། མཛོ་བཅུ་གཉིས། ཇ་འབྲུ་འཁོར་བཅུ། གཞན་དགོས་ཆས་ཕྲན་ཚེགས་རིགས་རྣམས་དང༌། མི་ཕམ་རིན་པོ་ཆེའི་སྐུ་མཆོད་དཔོན་སློབ་བཞི་བཅུ་ཞེ་ལྔས་བདེ་ཀུན་རབ་གནས་རྒྱས་སྤྲོས་ཅན་ཉིན་གཉིས་ལ་ཐེབས་དངུལ་རྡོ་ཚད་བཞིས་གཙོས་ཇ་མར་འབྲུ་དང༌། སློབ་གྲྭ་གསར་བཞག་ལ་རྒྱ་རྡོ་ལྔ་དང༌། བཞི་རུ། ཞེ་ཆེན་བླ་གཞུང་གཉེར་ཕྱག་ལ་རྩིས་ཐེབས་དངུལ་རྡོ་ཚད་བཅུ་གཉིས། ཁལ་བརྒྱད་བཅུ་མཛོ་ ༤༠ རྟ་དྲེལ་བཅུ་བཞི།ཐུགས་སྒྲུབ་ཀྱི་རྟེན་དངུལ་རྡོ་ཚད་གཉིས། ཚེས་བཅུ་ལ་དངུལ་རྡོ་ཚད་གཅིག རི་ཁྲོད་མགོན་བླ་དང༌། དགོན་གཞུང་མགོན་བླ་ལ་ལོག་རྟེན་རྒྱ་རྡོ་རེ་རེ། འདུ་ཁང་ཐིག་ཁང་གསར་འགེབ། དངུལ་གྱི་ཕུད་ཕོར་ཉེར་ལྔ་རྣམས་གསར་བཞེངས་དང་སྤངས་དག་ལན་གཅིག་མཛད་པའི་སྐབས་དམན་པ་བདག་ལྟ་བུ་ལའང་དངུལ་རྐྱང་རྒྱ་རྡོ་གཉིས་དང༌། ནོར་ནག་སུམ་ཅུ། རྟ་བཞི། ཇ་འཁོར་བཅོ་བརྒྱད། མར་རྒྱ་གཅིག་བརྒྱ་བརྒྱད་ཅུ། ཟངས་དཀར་བཞི༑ ཕྱི་གླིང་མེ་མདའ་སོགས་ཀྱིས་མགོས་བཏེག་པའི་གནང་སྦྱིན་རྒྱ་རྡོ་ཉི་ཤུ་ཐམ་པའི་བབ་ནོན་ངེས་སྩལ་པ་དང༌། ཙཱ་འདྲའི་འཇམ་མགོན་མཆོག་སྤྲུལ་མདུན་དང༌། སྐྱབས་རྗེ་ཀཿཐོག་སི་ཏུ་རིན་པོ་ཆེའི་མདུན་དང༌། ཟུར་མང་དྲུང་རིན་པོ་ཆེ་སོགས་ལ་རྟེན་བཞེངས་ཞལ་འདེགས་རྒྱ་ཆེར་ཕུལ་བའོ། །ཁྱད་པར་དུ་མྱ་ངན་ལས་འདས་ཁར་སྔར་འཇམ་མགོན་མི་ཕམ་རིན་པོ་ཆེའི་བཀས་བསྐུལ་བ་དང༌། ཀཿཐོག་སི་ཏུ་པཎ་ཆེན་གྱི་དགོངས་རྫོགས་དང་སྔར་ཡོད་སྒྲུབ་གྲྭ་བཅུ་གསུམ་བསྟན་དགྲ་ཉག་ཟིང་སྐབས་སྟོངས་པ་ཉམས་གསོས་དང་འབྲེལ་བཤད་སྒྲུབ་ཀྱི་གྲྭ་ཚང་མཁན་སློབ་བཅོ་ལྔ་མེ་སྟག་ཟླ་བ་དང་པོའི་ཚེས་བདུན་ནས་དབུ་འཛུགས་པའི་བཞུགས་ཤག་བཅས་གྲུབ་པ་མཁན་པོ་གླིང་བླ་རིག་འཛིན་འོད་ཟེར་དང༌། དེ་རྗེས་དཔལ་འཚོ་བླ་རབ་ཐམས་ཅད་ཞེ་ཆེན་ཁོངས་གཏོགས། བླ་སློབ་ཆོས་འབྲེལ་ཆེ་བས༑ ཕྱིན་ཆད་འཇམ་དཔལ་རྡོ་རྗེས་མཁན་པོ་མཛད་རྒྱུའི་ཐུགས་བཀོད་ཞལ་ཆེམས་ཀྱི་ཚུལ་དུ་གནང་བ་དང༌། མཁན་སློབ་རྣམས་ལོ་གཅིག་ནང་བསྙེན་སྒྲུབ་ཞག་བརྒྱ་ཤིན་ཏུ་དམ་པ་དང༌༑ དེ་ལས་གཞན་རང་ལུགས་གཙོ་བོར་གྱུར་པའི་མདོ་སྔགས་འཆད་ཉན་གནང་རྒྱུའི་ཞལ་འདོམ་དང༌། གསོལ་ཕོག་དགེ་རྩེ་ཨ་རིས་རྫ་དཔོན་བསམ་འཕེལ་གྱི་ལོ་གསུམ་ལ་རྒྱ་རྡོ་བཅོ་བརྒྱད་སྦྱར་བ་དང༌། དེ་རྗེས་ཆད་ཉེར་སྐབས་རབ་འབྱམས་དྲུག་པ་དང༌། གུ་ཎའི་སྐྱེ་སྲིད། རྗེ་དབོན་དགེ་རྒྱལ་དང༌། ཞིང་སྐྱོང་མཁན་པདྨ་འོད་ཟེར་རྣམས་ནས་བླ་མའི་དགོངས་རྫོགས་ལ་གལ་གནད་ཆེ་བར་སེམས་ཏེ་ཐབས་ཤེས་གང་དྲག་གིས་རྗེ་དབོན་ནས་རྡོ་ཚད་ལྔ། མི་ཕམ་རིན་པོ་ཆེའི་རིགས་དབོན་འཇུ་ཆོས་དཔལ་ནས་རྡོ་ཚད་ཕྱེད་ཉེར་གཉིས༑ འདན་དིལ་མགོ་མཆོག་སྤྲུལ་སྐུ་མཆེད་ནས་རྒྱ་རྡོར་གཅིག་བཅས་ཇི་སྲིད་བར་ཐེབས་འཇོག་སྦྱར་བས། བསྟན་པ་ཡུན་དུ་གནས་པའི་ཐབས་བླ་ན་མེད་པའང་སྐྱབས་རྗེ་ཉིད་ཀྱི་ཕྲིན་ལས་ཁོ་ནའི་མཐུའོ། །བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་བཞེངས་པ་ཡང་ཕན་ཡོན་ཚད་མེད་པའི་འཇུགས་ངོགས་དང༌། ལྷར་བཅས་འགྲོ་བའི་མཆོད་སྡོང་བསོད་ནམས་ཀྱི་ཞིང་དམ་པར་གྱུར་པ་སྣོད་བཅུད་ཀྱི་དཔལ་གཡང་མི་ཉམས་ཤིང་བརྟན་པར་བྱེད་པ་དང་ས་ཡི་རྟེན་ཕུར་ཁྱད་པར་དུ་འཕགས་པ་སྟེ་སྙིང་རྗེ་པད་དཀར་མདོ་ལས།ཀུན་དགའ་བོ་ང་ལྟ་བུ་ལ་གནས། ང་ལྟ་བུ་ལ་བརྟེན་ཏེ་ཡོན་ཕུལ་ན་དེའི་བསོད་ནམས་ཀྱི་དཔེར་བྱ་བ་ཡང་སླ་བ་མ་ཡིན་ནོ། །ཞེས་དང༌། དཀོན་མཆོག་ཏཱ་ལའི་མདོ་ལས། སྐུ་གཟུགས་དང༌༑ མཆོད་རྟེན་བྱས་པ་དང༌། དེ་མཐོང་བ་དང༌། དེ་ལ་མར་མེ་སོགས་ཀྱི་མཆོད་པས་འོད་ཟེར་གྱི་ཁྱད་པར་མཐའ་ཡས་པ་འགྲུབ་པའི་རྒྱུར་གསུངས་པ་སོགས་དེ་བཞིན་གཤེགས་པ་ཉིད་ཀྱི་བདེན་པའི་ཚིག་གི་རབ་ཏུ་བསྔགས་པའི་རྟེན་གསུམ་བཞེངས་པར་མཛད་པའང༌།འཇམ་མགོན་མི་ཕམ་རིན་པོ་ཆེས་རྙིང་དགོན་ཁག་འགའ་ཞིག་ལ་རྟེན་འབྲེལ་དགོས་གནད་ཁྱད་པར་ཅན་གྱི་ཉེ་བའི་སྲས་ཆེན་བརྒྱད་ཀྱི་སྐུ་དགོངས་དཔྱད་ཀྱི་བཞེངས་པར་བསྐུལ་བ་ལས་ཞེ་ཆེན་དུ་ས་ཡི་སྙིང་པོའི་སྐུ་བཞེངས་ན་སྣོད་བཅུད་ཀྱི་ཕྱྭ་གཡང་འཕེལ་བ་སོགས་དགོས་གནད་ཁྱད་པར་ཅན་དུ་བཀའ་ཕེབས་བཞིན་གསེར་ཟངས་ཀྱི་འཕགས་པ་ས་ཡི་སྙིང་པོ་བྱོན་ལེགས་སྒྲོས་ལྡན་ཐོག་ཚད་ལ་ཕྲ་རྒྱན་མང་ལ་སྤུས་ནམ་ལྡན་པ་ཤ་སྟག་དང༌། འཇམ་མགོན་མི་ཕམ་ཆོས་རྗེའི་ཐུགས་དགོངས་བཞིན་གསེར་ཟངས་ཀྱི་རྗེ་བཙུན་འཇམ་དཔལ་དབྱངས་རྗེ་དེ་ཉིད་ཀྱི་ཐུགས་དམ་རྟེན་ཡེ་ཤེས་སེམས་དཔར་བཞུགས་པ་བདག་ཅག་གི་སྟོན་པ་དགུང་ལོ་བཅུ་དྲུག་པའི་སྐུ་ཚད་ཅན་ལ་ཕྲ་རྒྱན་ཁྱད་འཕགས། དེ་ཡི་དཀར་ཆག་སྐྱབས་རྗེ་ཉིད་ཀྱི་མཛད། དབོན་སྤྲུལ་སྐུ་ཕྲེང་གཉིས་པའི་གདུང་རྟེན་སྤྱན་གཟིགས་རྒྱང་མཐོ་བདུན་པ་ཟངས་གསེར་ལས་གྲུབ་པ་བཅས་ཀྱི་འཁོར་དུ་སངས་རྒྱས་ཀྱི་སྐུ་བརྒྱ་དང་ཉེར་གཉིས། སྒྲོལ་སྐུ་ལི་མ་དང་གསེར་སྐུ་འདྲེས་མ་བཅོ་བརྒྱད། ཙནྡན་གྱི་ཉེ་སྲས་བརྒྱད། གནས་བརྟན་བཅུ་དྲུག་སོགས་ཁྱོན་ཟངས་གསེར་དང་ལི་སྐུ་ཉིས་བརྒྱ་བཅུ་གསུམ། གསུང་རྟེན་ལ་བཀའ་འགྱུར། བསྟན་འགྱུར། རྙིང་རྒྱུད། མཛོད་ཆེན་རྣམ་ལྔ་སོགས་སྡེ་སྤར་ཇི་བཞུགས་རྣམས་ཆ་རེ། དཔེ་རྙིང་གསར་འབྱོར་དང་གསར་བྲིས་སྐོར་པོད་དྲུག་ཅུ་ཙམ། སྤར་དུ་བཞེངས་པ། གསང་སྙིང་འགྲེལ་སྤར་ཁབ་དང༌། ཉི་འོད་སེང་གེའི་རྒྱ་ཆེར་འགྲེལ། ལམ་ཆེན་ལམ་ཆུང༌། ཐུགས་ཐིག དམ་ཚིག་གསལ་བཀྲ་སོགས་དང༌། ལོ་ཆེན་རིན་པོ་ཆེའི་བདེ་ཀུན་ཆོ་གའི་རྣམ་བཤད། སངས་རྒྱས་མཚན་འབུམ། ལས་སྒྲིབ་རྒྱུན་གཅོད། གཉུག་སེམས་དང༌། ཟུར་དཔྱད་སྐོར། སྡེ་དགེ་དགོན་ཆེན་དུ་མི་ཕམ་རིན་པོ་ཆེའི་གསུང་རྗེ་ཉིད་ཀྱི་ཕྱག་རྫས་ཀྱིས་བཞེངས་པ་པོད་གྲངས་བཅུ་གཅིག་སྐོར། རྗེ་ཉིད་ཀྱི་གསུང་རྣམས་སྤར་བརྐོ་བཞེད་མེད་ཀྱང༌། ཀོང་སྤྲུལ་ཡང་སྲིད་རིན་པོ་ཆེ་ངེད་ཅག་མཆེད་གྲོགས་ཀྱིས་ཅི་འགྲུབ་ཅིག་བཞེངས་ན་ལེགས་ཚུལ་གྱི་གྲོས་མོལ་དང་བྲག་གཡབ་བླ་མ་ཞིང་སྐྱོང་ལ་དོ་ཁུར་བགྱིད་རོགས་ཞུས་ཏེ། ཀོང་སྤྲུལ་ཡང་སྲིད་རིན་པོ་ཆེ་དབྱར་རྒུན་གྱི་གདུལ་བྱ་ཐེངས་གཉིས་ལ་བྱོན་པའི་དངོས་རྫས་ཀྱི་བཞེངས་འཕྲོས་ཅུང་དགེ་ལེགས་རྒྱ་མཚོས་ཐུགས་འགན་བཞེས་ནས་སྐྱབས་རྗེ་ཉིད་ཀྱི་ཕྱག་རྫས་ཀྱི་བཞེངས་པར་མཛད་པ་ཁྱོན་པོད་བཅུ་གསུམ་བཞུགས་པ་རྣམས་དང༌། ཐུགས་རྟེན་ལ་འཇམ་མགོན་མི་ཕམ་རིན་པོ་ཆེའི་གདུང་རྟེན་མཆོད་སྡོང་བཀྲ་ཤིས་འོད་འབར་རྒྱང་མཐོ་བདུན་པ་གསེར་དང༌། ཕྲ་རྒྱན་སྒྲོས་རི་མོ་སོགས་གང་ཅིས་ཕུལ་དུ་བྱུང་བ་ཉིད་མཛད་ཀྱི་དཀར་ཆག་བཞུགས་པ་རྣམས་དང༌། དེ་ལྟར་བཞེངས་པའི་ཕན་ཡོན་ཡང༌། དམ་ཆོས་པདྨ་དཀར་པོ་ལས། ལ་ལས་དེར་ནི་རིན་ཆེན་གཟུགས་བྱས་པ། །སུམ་ཅུ་རྩ་གཉིས་མཚན་དང་ལྡན་པའི་གཟུགས། །གང་གི་དེ་ཕྱིར་བྱས་པ་དེ་དག་ཀྱང༌། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །ཅེས་སོགས་དང༌། ནམ་མཁའ་མཛོད་ཀྱིས་ཞུས་པའི་མདོ་ལས། སྟོང་གསུམ་རིན་པོ་ཆེས་བཀང་ནས་དེ་བཞིན་གཤེགས་པ་ལ་ཕུལ་བ་བས། བསྟན་པའི་མཇུག་དེང་སང་ལྟ་བུར་ཆོས་ཚིག་བཞི་པའི་ཚིགས་སུ་བཅད་པ་གཅིག་འབྲི་བ་དང༌། ཀློག་པ་དང༌། གཞན་ལ་འཆད་པ་སོགས་ཕན་ཡོན་ཆེ་བར་གསུངས་པ་དང༌། ཐུགས་རྟེན་བཞེངས་པའི་ཕན་ཡོན་འོག་ཏུ་འབྱུང་བ་ལྟར་རོ། །གཞན་ཡང་བསྟན་འགྲོའི་བདེ་སྐྱིད་འབྱུང་བའི་དོན་དུ་བདུད་རྩི་སྨན་སྒྲུབ་དང༌། མྱོང་གྲོལ་རིལ་སྒྲུབ་སྔ་ཕྱི་དུ་མ་མཛད་ཅིང་དགོན་འདིའི་ཚེས་དུས་མཆོད་རྣམས་ལ་སྐུ་མཚམས་སྐབས་ལས་ཕལ་ཆེར་འཚོགས་སུ་བྱོན་པར་མཛད་ཅིང༌། རིལ་སྒྲུབ་སྐབས་སུ་རིལ་བུ་འཕེལ་བ་དང་འཕུར་བ།སྨན་སྒྲུབ་དུས་གཟུངས་ཐག་ལ་འཇའ་རིས་འཁྲིགས་པ་དང༌། གཏོར་མ་དང་སྨན་ལས་བདུད་རྩི་འབེབས་པ་སོགས་རྟགས་མཚན་ངོ་མཚར་ཅན་ནམ་དུ་ཡང་འབྱུང༌། དེ་ཡང་རྒྱུ་ཤེས་པའི་མཚན་ཉིད་སྣང་སྲིད་དག་མཉམ་ཆེན་པོའི་ལྟ་བས་གཏན་ལ་ཕེབས་ནས་རྐྱེན་འཇུག་པའི་མཚན་ཉིད་ཏིང་ངེ་འཛིན་ལའང་མོས་སྒོམ་དང་ངེས་རྫོགས་ཀྱི་ཚུལ་གཉིས་ལས།མོས་སྒོམ་ཙམ་བྱས་པས་ཀྱང་ཕན་ཡོན་ཚད་མེད་པ་དང༌། གསང་སྙིང་ལས། ཞག་ནི་སུམ་ཅུ་ཕྲག་དྲུག་གམ། །བཅུ་གཉིས་བཅུ་བཞི་བཅུ་དྲུག་གིས། །དབང་བསྒྱུར་རིགས་ཀྱི་དམ་པ་འགྲུབ། །ཅེས་དང༌། དགོངས་འདུས་ལས། བླ་མེད་ཐེག་མཆོག་སྙིང་པོའི་དོན་རྣམས་དང༌༑ ༑གང་འབྲེལ་ཐམས་ཅད་སངས་རྒྱས་འགྲུབ་པའི་ཕྱིར། །འདི་གྲོལ་འདི་མ་གྲོལ་གྱི་རྣམ་དབྱེ་བྲལ། །འབྲེལ་ཚད་དོན་དང་ལྡན་ཞེས་དེ་ལ་བརྗོད། །ཅེས་སོགས་ཕན་ཡོན་རྒྱ་ཆེར་འབྱུང་བ་དང༌། དགུང་གྲངས་ཉེར་བདུན་པར་བྱ་ལོའི་ཟླ་བ་ལྔ་པར་དཔོན་གཡོག་ཉུང་འགྲོས་ཀྱི་རྫོང་ཤོད་དུ་འཇམ་མགོན་ཀོང་སྤྲུལ་རིན་པོ་ཆེ་མཇལ་ནས་རིམ་བརྒྱུད་ཀྱི་ཀརྨ་དགོན་སོགས་མཇལ་དབུས་རི་བར་བསྐོར་དང༌། ཆོས་འཁོར་རྣམ་གསུམ་ལ་ཕྱག་མཆོད་སྨོན་ལམ་ཞིབ་རྒྱས་ཙཱ་རིའི་རྩེ་བསྐོར་དང་དུར་ཁྲོད་ལྷ་མོའི་བཞུགས་གནས་ཀྱི་རི་རྩེ་ནས་བསང་དུད་ལྟ་བུའི་ལྟས་ཡ་མཚན་པ་བྱུང༌། ལྷོ་གནས་རྒྱས་པ་མོན་དང་ཐུག་གི་བར་ཞབས་ཀྱིས་བཅགས། ལོ་ཕྱེད་གཉིས་ཙམ་ལ་གུ་རུ་པདྨའི་སྒྲུབ་གནས་སོགས་སུ་རྟོགས་པའི་བོགས་འདོན་ཕྱིར་ཕལ་ཆེར་ཆིབས་སྤངས་ཏེ་གནས་བསྐོར་ཞིབ་རྒྱས་དང༌། རྫོགས་ཆེན་བླ་མ་ཡོན་ཏན་དཔལ་བཟང་གི་སྦྱིན་བདག་མཛད་དེ་བསམ་ཡས་ཨཱརྱ་པ་ལོའི་གླིང་དུ་བདུད་རྩི་སྨན་སྒྲུབ་དང༌། གནས་ཆེན་རྣམས་སུ་ཚོགས་བསྐང་བཤགས་སྒྲུབ་པ་སོགས་མང་དུ་མཛད། བྱོན་ཚུལ་རྒྱས་པ་རྗེ་བླ་མ་ཉིད་ཀྱི་གསུང་མཛད་འཕྲོ་ལུས་པ་ལམ་ཡིག་ཤེལ་དཀར་མེ་ལོང་དུ་གསལ་བ་ལྟར་དང༌། འཇམ་མགོན་ཀོང་སྤྲུལ་རིན་པོ་ཆེའི་གནས་ལམ་བཀའ་ཤོག་གནང་བར་རྗེ་འདི་འཕགས་པའི་སྐྱེས་བུ་འབྲེལ་ཚད་དོན་ལྡན་ཡིན་ཞེས་བཀོད་པར་འདུགརྒྱུན་དུའང་ཐབས་ཀྱི་ཆ་ཐམས་ཅད་ཁྱད་དུ་མི་གསོད་པར་རྒྱལ་བའི་དུས་ཆེན་རྣམས་དང་སློབ་དཔོན་རིན་པོ་ཆེ་དང་རྗེ་ཉིད་ཀྱི་ཐུན་མིན་བླ་མ་རྣམས་ཀྱི་དུས་དྲན་མཆོད་པ་རྣམས་ལ་སྤོས་དང་མར་མེ་ཞལ་ཟས་ཚོགས་ཀྱི་མཆོད་པ་རྣམས་བཟང་ལ་གྱ་ནོམ་མཛད་དེ་རྗེ་ཉིད་དམ་གཞན་ལ་གསུང་བསྐུལ་གྱི་མཆོད་ཕྲེང་བསྔོ་སྨོན་སོགས་ཀྱི་ཚོགས་གཉིས་རླབས་པོ་ཆེ་སྤེལ་བར་མཛད་པ་དང་སྣང་གསལ་གྱི་མཆོད་པ་སྔ་ཐོག་འབུམ་ཐེར་གཅིག་དང༌། རྗེས་སུ་གྲངས་ཆེད་དུ་བརྩི་བར་མ་བྱུང་ཡང་ཤིན་ཏུ་མང་པོ་འབུལ་བར་མཛད་དོ། །བོད་ཕྱོགས་ཕེབས་སྐབས་ལའང་རབ་འབྱམས་གོང་མས་བཀྲ་ནང་ཆིབས་སྐྱེལ་བྱོན་པའི་གཟིགས་སྣང་དུ་ལུང་ཁོག་ཐམས་ཅད་མི་དང་མི་མིན་གྱི་སྐྱེལ་མས་གང་གསུང་པ་རྗེ་འདི་བས་ཀྱང་དེ་ནུབ་གཟིམས་ལམ་དུ་དེ་བཞིན་བྱུང་གསུང༌། བསམ་ཡས་སུ་སྨན་སྒྲུབ་སྐབས་སྨན་གྱི་ཕོ་བྲང་སྟེང་དུ་འཇའ་ཟུག་པ་ཡང་རྟགས་མཚན་རྗེ་ཉིད་ཀྱི་ལམ་གླུ་འདི་ལྟར་ཏེ། ན་མོ་གུ་རུ། མཚན་དཔེའི་སྐུ་དངོས་མདོ་ཁམས་སྨད་ན་བཞུགས། །ཐུགས་ཀྱི་དགོངས་པ་དུས་གསུམ་རྒྱལ་དང་མཉམ། །ངོ་མཚར་སྙན་པས་འཛམ་གླིང་ཡོངས་ལ་ཁྱབ། །ཕ་མཆོག་བློ་གྲོས་མཐའ་ཡས་ཞབས་ལ་འདུད། །མཁོས་མེད་རོ་དང་འདྲ་བའི་ཉམ་ཆུང་ངས། །ཁམས་ཀོང་ལྷོ་མོན་དབུས་གཙང་ཆུ་བཞིན་ཉུལ། །རང་མཁོས་ཆོས་མཐུན་བྱ་བ་ཅི་ནུས་བསྒྲུབས། །བསམ་དོན་མཐའ་རུ་ཕྱིན་པའི་གླུ་ཞིག་ལེན། །རྒྱ་ཟོངས་དབུས་སུ་བྲིམ་པའི་ཚོང་སྐོར་དང༌། །འདིར་སྣང་ཆོས་བརྒྱད་བསྒྲུབ་པའི་ཐོབ་སྐོར་གཉིས། །རང་གཞན་གཉིས་ཕུང་སྒྲུབ་པའི་ཁྲོམ་སྐོར་གསུམ། །མ་ཡིན་བསམ་སྦྱོར་རྣམ་པར་དག་པས་ཕྱིན། །འདུན་མའི་རྩེ་མོར་གྱུར་པའི་གླུ་ཞིག་ལེན། །བྱ་བ་མཐའ་རུ་ཕྱིན་པའི་བྲོ་ཞིག་འཁྲབ། རྟེན་མཆོག་ཁྱད་འཕགས་ཆོས་འཁོར་རྣམ་གསུམ་གཙོས། །ངོ་མཚར་གནས་རྟེན་གཙུག་ལག་བསྒྲང་ཡས་མཇལ། །རླབས་ཆེན་ཚོགས་གཉིས་འབྲེལ་འཇོག་ཅི་ནུས་ཞུས། །དགེ་ཚོགས་གང་མཆིས་བསྟན་འགྲོའི་དོན་དུ་བསྔོས། །བྱ་བ་མཐའ་རུ་ཕྱིན་པའི་གླུ་ཞིག་ལེན། །འདུན་མའི་རྩེ་མོར་གྱུར་བའི་བྲོ༴ །ཁྱད་པར་ཟབ་ཡངས་དཔལ་གྱི་བསམ་ཡས་སུ། །བདུད་རྩི་སྨན་གྱི་སྒྲུབ་པའི་ཆོ་ག་བརྩམས། །བོད་ཁམས་ཡོངས་ལ་དགེ་བའི་རྟེན་འབྲེལ་བསྒྲིགས། །རྟེན་འབྱུང་ཤིས་པའི་མཚན་མ་ཅིར་ཡང་མཐོང༌། །བྱ་བ་མཐའ་རུ་ཕྱིན་པའི་གླུ༴ འདུན་མའི་རྩེ་མོར་གྱུར་པའི༴ ༑ས་སྤྱོད་འོག་མིན་ཨོ་རྒྱན་སྤྲུལ་པའི་ཞིང༌། །སྨིན་གྲོལ་འདབ་སྟོང་བཞད་པའི་གླིང་མཆོག་ཏུ། །ཡེ་ཤེས་ཌཱ་ཀིས་ཟབ་རྒྱས་གདམས་པ་སྩལ། །བརྒྱུད་གསུམ་བླ་མས་བྱིན་རླབས་དགེ་མཚན་རྙེད། །བྱ་བ་མཐའ་རུ་ཕྱིན༴ འདུན་མའི་རྩེ་མོར༴ པད་དཀར་འཆང་བ་སྙིགས་འགྲོའི་སྐྱོབས་པའི་མགོན། །ཡོངས་སུ་གྲགས་པའི་རྒྱལ་མཆོག་རྣམ་གསུམ་གཙོས། །གསར་རྙིང་སྐྱེས་ཆེན་མང་པོ་གསེར་ཞལ་མཇལ། །དད་གུས་མོས་པའི་གསོལ་བ་ཡང་ཡང་བཏབ། །བྱ་བ་མཐའ༴ འདུན་མའི༴ སྐྱེས་ཆེན་རྣམས་ཀྱི་དགོངས་པ་ཆོས་ཀྱིས་བསྐང༌། དད་ལྡན་བློ་སྣ་ཆོས་ལ་ཅི་འགྱུར་བྱས། །སྐལ་མེད་འགྲོ་ལ་ཕན་པའི་སྨོན་ལམ་བཏབ། །རང་མཐོང་ང་རྒྱལ་མ་སྐྱེད་གཅོམ་བསྐྱུངས་བཏང༌། །བྱ་བ་མཐའ་རུ༴ འདུན་མའི་རྩེ༴ བློ་གཏད་གཅིག་ཆོག་དཀོན་མཆོག་གསུམ་ལ་ཞུས། །རྒྱབ་རྟེན་ཅི་སྒྲུབ་དགེ་བའི་ཕྱོགས་སུ་དྲིལ། །བསགས་སྦྱང་ཐམས་ཅད་གནད་དུ་གང་འགྲོ་བྱས། །ལྷ་ཁ་འདྲེ་ཁ་མང་པོ་མ་རྩེས་སྐྱུངས། །བྱ་བ༴འདུན་མའི༴ ལྷ་དང་བླ་མ་དགྱེས་པའི་དགེ་མཚན་གྱི། །མ་དང་མཁའ་འགྲོ་ལུས་དང་གྲིབ་བཞིན་འགྲོགས། །ཆོས་སྐྱོང་སྲུང་མས་ཕྱི་ནང་འགལ་རྐྱེན་བསལ། །ཆོས་མཐུན་བསམ་སྦྱོར་འབད་མེད་ལྷུན་གྱིས་གྲུབ། །བྱ་བ་མཐར་རུ༴ འདུན་མའི་རྩེ༴ རྣམ་གཡེང་འཛད་མེད་ཚོང་ཁྲོམ་མ་ཉུལ་བར། །ཡོ་བྱད་ལྷག་མ་དགེ་བའི་ཕྱོགས་སུ་གཏོང༌། །ཚོགས་སྐོང་མཆོད་འབུལ་བཟང་འབྲེལ་ཀུན་ལ་བཞག །སྒྲུབ་གནས་ལྷ་ཁང་སྟོང་བསྐོར་མ་བྱས་ཙམ། །བྱ་བ་མཐའ༴ འདུན་མའི༴ ད་དུང་ཚེ་མཇུག་དམ་པའི་ཆོས་ལ་དྲིལ། །སྒོ་གསུམ་བྱ་སྤྱོད་བསྟན་འགྲོར་གང་ཕན་བགྱིད། །སྐྱིད་སྡུག་གང་བྱུང་རོ་སྙོམས་ལམ་དུ་ཁྱེར། །ད་ལྟ་ཤི་ཡང་མི་འགྱོད་བློ་བདེ་ཡིན། །བྱ་བ་མཐའ༴ འདུན་མའི༴ དགའ་བདེ་སྐྱིད་པའི་གླུ་ལེན་བྲོ་འཁྲབ་བཞིན༑ ༑རྒྱ་མཚོར་དོན་ཡོངས་གྲུབ་པའི་ཚོང་པ་ལྟར། །རྣལ་འབྱོར་དཔོན་སློབ་མདོ་ཁམས་ཡུལ་དུ་ལྡོག །དོན་གཉིས་མཐའ་རུ་ཕྱིན་པའི་བཀྲ་ཤིས་ཤོག །དེ་སྐད་རང་བྱུང་སངས་རྒྱས་པདྨ་སྐྱེས། །གྲུབ་པའི་དབང་ཕྱུག་བུདྡྷ་ཛྙཱ་ན་སོགས། །དམ་པས་བྱིན་རླབས་སྒྲགས་ཀྱི་ལུང་སྟོད་དུ། པདྨ་བི་ཛས་མཚར་གཏམ་བྲིས་པ་དགེ། །ཞེས་གསུངས་པ་ལྟར་རོ། །སྐབས་འདིར་འཕགས་ཡུལ་རྒྱ་གར་དང་བལ་ཡུལ་དུ་ཕེབས་པར་བཞེད་ན་ཡང་གྲྭ་སློབ་རྣམས་ཀྱིས་བཤོལ་བས་རྟེན་འབྲེལ་འཕྲོ་ཅན་དུ་གྱུར། མོས་ལྡན་རྣམས་ལ་ཞལ་མཇལ་གསུང་གི་རྗེས་སུ་བསྟན་པ། ཐུགས་ཀྱི་བྱིན་བརླབ། ཕྱག་དབང་སྔགས་མདུད། དམ་རྫས་ཀྱི་འབྲེལ་བས་ཀྱང་བཟང་འབྲེལ་ཚེ་གཅིག་སངས་རྒྱས་དང༌། དམ་པ་འདི་ལ་ངན་སེམས་བགྱིས་པ་རྣམས་ཀྱང་ངན་འབྲེལ་འཁོར་བ་མཐའ་ཅན་དུ་འགྱུར་བ་གདོན་མི་ཟའོ། །དེ་སྐད་དུ་ཡང་གསོལ་འདེབས་ལས། །རྡོ་རྗེའི་གནས་ཡུལ་ཀུན་ཏུ་རྒྱུ་བ་དང༌། །དཔའ་བོ་ཌཱ་ཀིའི་ཚོགས་དང་དགྱེས་རྒུར་སྤྱོད། །བརྟུལ་ཞུགས་རིག་པའི་རྩལ་ཆེན་སྦར་བར་མཛད། །ཧེ་རུ་ཀཿདཔལ་མཆོག་ལ༴ །རང་གི་ཡོན་ཏན་ས་འོག་གཏེར་བཞིན་སྦཻད། །གཞན་ལ་བསྟོད་བསྔགས་བསྐུར་སྟིའི་རོལ་མོ་འཁྲོལ། །དད་པའི་རྫས་རྣམས་མཆོག་གསུམ་ཞིང་སར་གཏོང༌། །བཤེས་གཉེན་གསེར་རིའི་ལྷུན་པོར༴ དབང་བསྐུར་སྒྲུབ་ཆེན་མྱོང་གྲོལ་སྦྱིན་པ་སོགས། །གྲོལ་བ་བཞི་ལྡན་ཕྲིན་ལས་རླབས་ཆེན་བསྐྱངས། །རྟེན་གསུམ་བཞེངས་པ་འདུས་པའི་སྡེ་ཉམས་གསོས། །སྐྱབས་མཆོག་མཚུངས་མེད་ཞབས་ལ༴ རིས་སུ་མ་ཆད་མཆོག་བར་དམན་པའི་འགྲོ། །བསྡུ་བ་རྣམས་བཞིས་ཡོངས་སུ་ཚིམ་པར་མཛད། །དམ་པའི་ཡོན་ཏན་པདྨའི་དགའ་ཚལ་དེར། །སྐལ་བཟང་རྐང་དྲུག་རོལ་ལ༴ ཧ་{ཧཱ}རིའི་ཙནྡན་ལྗོན་པའི་དྲི་བསུང་བཞིན༑ ༑བླ་མའི་གསང་གསུམ་སློབ་མའི་རྒྱུད་ལ་བགོ །བསླབ་གསུམ་ལུང་རྟོགས་དཔལ་གྱི་མངོན་མཐོ་བའི། །སློབ་ཚོགས་སྨིན་པར་མཛད་ལ༴ ཅེས་པས་དོན་བསྡུ་བ་སྟེ་གསོལ་འདེབས་འདི་ཡི་སྐབས་ཐོབ་ཀྱི་བསྟན་དོན་ཕལ་ཆེར་སྔར་ཡང་བཤད་ལ་ད་ལྟ་ཡང་བཤད་མ་ཐག་པའོ༑ ༑ཐུབ་བསྟན་གསལ་བའི་ཉི་མ་སྐྱེ་རྒུའི་མགོན། །བྱང་ཆུབ་སྤྱོད་པའི་ཕྲིན་ལས་མཐའ་ཡས་པ། །བྱིས་བློས་ཚད་དུ་བཟུང་བའང་ངལ་བའི་རྒྱུ། །འོན་ཏེ་མཛུབ་མོས་ནམ་མཁའ་མཚོན་པ་ཙམ། །རྒྱལ་བའི་ཆོས་མཛོད་འཛིན་པའི་རྒྱལ་བ་རྣམས། །མཉེས་པའི་མཆོད་སྤྲིན་འཛད་མེད་བདུད་རྩིའི་བུམ། །རྒྱལ་རྣམས་དགྱེས་པ་བསྐྱེད་ཕྱིར་རྒྱལ་བ་དང༌། །མཚུངས་འདྲའི་བླ་མ་མཆོག་གི་ཕྱག་གིས་འབུལ། །མཛད་པའི་རྣམ་ཐར་འདི་འདྲར་མོས་བློ་ལས།དད་གསུམ་སོར་མོས་བསྐུལ་ན་ཡི་རང་གི། །གླིང་བུ་ཕྱོགས་བྲལ་རྣ་བའི་བཅུད་དུ་སྙན། །ངེས་ལེགས་ཐར་པའི་རི་དྭགས་བདེ་བླག་འགུགས། །དེ་ཕྱིར་འདིར་རྗེས་སློབ་ཅིག་བསྟན་འཛིན་ཚོགས། །ཆོས་བརྒྱད་སྒྱུ་མའི་གྲོང་གིས་མ་བསླུས་པ། །ཞི་བསིལ་ཐར་པའི་ཁང་བཟང་ཐེམ་སྐས་ལ། །འཛེགས་ན་སྐུ་གཉིས་གོ་འཕང་མྱུར་དུ་ཐོབ། །ཅེས་པའང་བར་སྐབས་ཀྱི་ཚིགས་སུ་བཅད་པའོ། །དཔལ་ལྡན་བླ་མའི་རྣམ་པར་ཐར་པ་ལས། བསྟན་དང་འགྲོ་ལ་ཕན་པའི་བྱ་བ་ལས་ཀྱི་འཁོར་ལོ་ཇི་ལྟར་བརྩམས་པའི་ཚུལ་གླེང་བའི་སརྒ་སྟེ་ལྔ་པའོ།། །།
༈ ད་ནི་ཞིང་འདིའི་གདུལ་བྱ་རེ་ཞིག་རྫོགས་ཏེ་གཟུགས་སྐུ་ཆོས་དབྱིངས་སུ་བསྡུ་བའི་ཚུལ་བསྟན་པ་ཉུང་ངུའི་ངག་གི་གླེང་བ་ལ། དེ་ཡང་འདྲེན་མཆོག་སྲིད་ཞིའི་ཉི་མ་འདི་ཉིད་རང་དོན་སྤངས་རྟོགས་ཀྱི་ཡོན་ཏན་རྒྱ་མཚོ་མཐར་ཕྱིན། གཞན་དོན་གདུལ་བྱ་ཡིད་ཅན་རྒྱ་མཚོ་སྨིན་ཅིང་གྲོལ་བར་མཛད་ནས་ཞིང་འདིའི་འགྲོ་བ་རྣམས་ཀྱི་ངོར་ཐ་མའི་མཛད་པ་སྟོན་ལ་ཉེ་བ་ན། སྐུ་ལ་བསྙེལ་བ་མི་མངའ་བའི་འཕགས་པའི་ཆོས་ཉིད་མངོན་དུ་མཛད་ནའང་རྟག་འཛིན་ཅན་རྣམས་ཆོས་ལ་བསྐུལ་བའི་ཆེད་དུ་རྡོ་རྗེ་ལྟ་བུའི་གཟུགས་ཀྱི་སྐུ་གཤེགས་པའི་ཚུལ་བསྟན་པར་བརྩམས་ཏེ། སྒྱུ་འཕྲུལ་ལས། སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་ཏེ། །མ་རིག་སྨིན་མཛད་འདུལ་བའི་ཕྱིར། །བྱུང་ནས་མྱ་ངན་འདའ་བར་སྟོན། ཅེས་པ་ལྟར་དེ་ཡང་སེམས་ཅན་བསོད་ནམས་དམན་པ་དང༌༑ བསྟན་པ་ལ་གེགས་ཆག་ཆེ་ཞིང་ཁྱད་པར་རྙིང་བསྟན་རིན་པོ་ཆེར་སྒོས་ཆག་བཟློགས་མེད་ཀྱི་སྐབས་ལ་ཁེལ་བས་ཀཿཐོག་ཏུ་ཀུན་གཟིགས་སི་ཏུ་པཎ་ཆེན་ཞབས་པད་བརྟན་ན་རྗེ་འདི་ཡང་གདན་ས་དེ་ཉིད་དུ་ཕེབས་ནས་ནང་རྒྱུད་སྡེ་གསུམ་གྱི་འཆད་ཉན་རྒྱ་ཆེར་གནང་བའི་ཐུགས་བཞེད་ཡོད་ནའང༌། སྔ་འགྱུར་པའི་བསོད་ནམས་ཀྱི་སྐལ་བར་མ་ཤོང་ནས་ཀཿཐོག་པཎ་ཆེན་ཞིང་གཞན་དུ་དགོངས་པ་དང༌། སྐྱབས་མཆོག་རྡོ་པ་ཐམས་ཅད་མཁྱེན་པའང་བདེ་བར་གཤེགས་པ་སོགས་ཀྱི་གཏམ་ངན་སྙན་དུ་དེངས་པ་ན། ཐུགས་སྐྱོ་བ་ལྟར་མཛད་དེ་དེ་ཕྱིན། རྗེ་ཉིད་ཀྱང་ཞལ་རིང་དུ་མི་བཞུགས་པའི་གསུང་འཕྲོས་སྔ་རྗེས་ཡང་ཡང་གནང་བ་དང༌། ཕྲན་ལྷ་ལྡན་ནས་སྟག་ལོར་ཕྱིར་འབྱོར་སྐབས་ཟླ་བ་༤པའི་ནང་སྐོར་སྩལ་པའི་ཕྱག་བྲིས་ཞིག་ཏུ་རྗེས་སུ་བརྩེ་བའི་བསླབ་སྟོན་དང༌། བན་རྒན་འཆི་བ་སྒུག་ནས་འདུག་ཡོད་ཅེས་ཕེབས་པའང༌། དགོངས་པ་གཞན་དུ་གཏད་པའི་གསུང་དུ་གོ སྐུ་གཤེགས་པའི་སྔ་ལོར་ཞེ་ཆེན་མདུན་རིའི་ཀླད་དུ་གཟིམས་སྦྲ་ཕུབ་སྟེ་ཟླ་བ་ཕྱེད་གཉིས་ཙམ་བཞུགས་ནས་སྐུ་མཚམས་གྲོལ་ཏེ་མཆོག་དམན་ཐམས་ཅད་ལ་ཞལ་མཇལ་ཆོས་འབྲེལ་སོགས་རེ་བ་རྫོགས་པར་བསྐངས་ནས་སླར་རི་ཁྲོད་དུ་ཕེབས་སྔ་ཐོག་ཅིག་ཏུ་གསོལ་བ་མི་འཕྲོད་པ་ཞིག་བྱུང་རྐྱེན་གྱིས་བསྙུན་རོ་རྒྱུན་དུ་ཡོད་པའང་འཕར་ལྡང་དང༌། མེ་སྟག་ལོར་སྡེ་སྣོད་འཛིན་པའི་གཙུག་རྒྱན་མཁས་པའི་དབང་པོ་ཀུན་བཟང་དཔལ་ལྡན་ཆེད་དུ་ཕེབས་པ་དང་ལྷན་འཛོམས་ཀྱི་འཇམ་མགོན་མི་ཕམ་རིན་པོ་ཆེའི་གཞུང་གི་མཆན་འགྲེལ་སྐོར་ལ་ལྗགས་ཞུས་ཐུགས་བརྩོན་ཆེན་པོ་རྗེ་རང་གིས་ཀྱང་མཛད་མཁན་བླ་མར་ཡང་བསྐུལ་འདེད་ཞུས་གནང་གི་ཕལ་ཆེར་གྲུབ་ནས་ཆོས་མངོན་རིན་ཆེན་མཛོད་ཀྱི་མཆན་འགྲེལ་མཇུག་མ་རྫོགས་ཙམ་ལ་སྣྲོན་ཟླའི་ཚེས་བཅུ་ཆེན་མོའི་དུས་མཆོད་ཁེལ་བའི་སྐབས་དེར་མི་རྗེ་སྡེ་སྤྱི་ཐང་དཔོན་སྐུ་འཁོར་རྣམས་མཇལ་དུ་བྱུང་བར་ཚེ་དབང་སོགས་ཀྱིས་ཐུགས་བཞེད་བསྐང༌། ཚེས་བཅུ་གྲུབ་རྗེས་བྱང་ཕྱོགས་ནས་ཞལ་མཇལ་ཞུ་མཁན་རྣམས་ལ་ཆོས་འབྲེལ་དང་ཕྱག་དབང་སོགས་སྩལ་ནས་དེའི་རྐྱེན་གྱིས་སྐུ་གྲིབ་ཀྱི་རྣམ་པ་ལྟ་བུས་སྐུ་ལུས་ཕྱེད་གཡོ་འགུལ་མེད་ཚུལ་བསྟན་ནའང་ཐུགས་རིག་དྭངས་ཤིང་དགྱེས་སྤྲོའི་ཉམས་དང་བཅས་དྲུང་ན་གནས་པ་རྣམས་ལ་ཞལ་འཛུམ་དང་སྐུ་རྩེད་ཀྱི་རྣམ་པ་ཅིར་ཡང་མཛད་པས་སྡུག་བསྔལ་ལས་དབུགས་དབྱུང་བ་དང༌། ཉིན་གཅིག་རྗེ་ཉིད་ཀྱི་ཐུགས་དམ་སྐུ་འདྲ་དང༌། བྱིན་རྟེན་རྣམས་རབ་འབྱམས་མཆོག་སྤྲུལ་དབུས་དད་སློབ་རྣམས་ལ་སོ་སོར་གནང༌། ཡང་ཕྱག་གཡོན་གར་སྟབས་དང་བཅས་སྟེ་བརྐྱང་བ་དང༌། གསུང་གདངས་ཆེན་པོས་ཨོཾ་བཛྲ་ཀཱི་ལི་ཀི་ལ་ཡའི་སྔགས་བརྗོད་པ་དང་ཉེ་གནས་པས་གཏོར་སྒྲོམ་ནས་ཕུར་པའི་སྒྲུབ་རྟེན་ཕྱག་ཏུ་འབུལ་བ་ན། ཀཱ་ཡ་སིདྡྷི་སོགས་དང་སྦྲགས་སྐུ་ཡི་གནས་གསུམ་དུ་བཞེས་པར་མཛད་ནས་ཕྱིར་གནང༌། ཆོས་སྐྱོང་གཏོར་མ་རྣམས་ཕྱི་རོལ་དུ་གཤེགས་པའི་བརྡ་མཛད་བྱུང་བའང་དེ་བཞིན་ཉེ་གནས་པས་ཕུལ༑ རབ་འབྱམས་མཆོག་སྤྲུལ་མདུན་དུ་ཕེབས་པ་ན་ཕྱག་དབུར་བཞག་སྟེ་ཐུག་ཐུག་ལན་ཁ་ཤས་དང་གསུང་བརྡ་གུ་རུ་ལ་གསོལ་བ་ཐོབས་ཞེས་ལན་གསུམ་དུ་གདམས་པར་མཛད་པའང་ཐུགས་ཀྱིས་གཅེས་པར་འཛིན་པའི་བརྡ་ཡིན་སྙམ། འཇམ་མགོན་གུ་ཎའི་ཡང་སྲིད་ཀྱིས་ཞབས་བརྟན་ཕུལ་བ་ན་ཐུགས་དགྱེས་ཉམས་དང་བཅས་ཚེ་མདའ་ཕྱག་ཏུ་བཞེས་ཤིང་ཚེ་རིལ་དྲུང་ན་གནས་པ་རྣམས་ལ་གནང༌། མཁན་རིན་པོ་ཆེ་ཀུན་བཟང་དཔལ་ལྡན་ལ་རྗེ་ཉིད་ཀྱི་བསྟན་བཅོས་ཀྱི་ཐ་མ་སྔ་འགྱུར་བསྟན་རྒྱས་སྨོན་ལམ་ཆོས་རྒྱལ་དགྱེས་པའི་ཞལ་ལུང་གི་འགྲེལ་ཆེན་དབུར་བཞག་ནས་ཐུགས་སྨོན་དང་དབུ་གཏུག་མཛད། མདུན་ཅོག་གི་གསེབ་ཏུ་སྨོན་ལམ་ཤོག་དྲིལ་ཞིག་འདའ་རྗེས་ནས་རྙེད་པ་བཀའ་འབུམ་དུ་བཞུགས་པའོ༑ ༑སྐབས་དེ་ཙམ་ན་ཉེ་བར་གནས་པ་རྣས་ཀྱིས་ཆོས་སྡེ་ཁག་རྣམས་སུ་ཞབས་བརྟན་རིམ་གྲོ་རྒྱ་ཆེར་སྒྲུབ་པའི་ཡོན་འབུལ་བ་དང༌། ཆོས་སྡེ་ཉིད་ནས་ཉིན་མཚན་བར་མེད་དུ་ཞབས་བརྟན་རྒྱ་ཆེར་སྒྲུབ་ཅིང༌། ཕྲན་གྱི་གམ་དུའང་གྲྭ་མངག་ཆེད་བཏང་སྔ་རྗེས་འབྱོར་བ་བསྙེན་མཚམ་ཞིག་ལ་གནས་པ་གློ་བུར་དུ་གྲོལ་ནས་ལམ་དུ་ཞུགས་ཀྱང་དངོས་སུ་མཇལ་བ་དང་གསུང་གི་བདུད་རྩིར་ལོངས་སྤྱོད་པའི་སྐལ་བ་ཆད་པ་ནི་རང་ཉིད་ལས་སྒྲིབ་ཆེ་བ་དང༌། བསོད་ནམས་ཤིན་ཏུ་ཕྲ་བར་གྱུར་པ་ཉིད་དོ། །དུས་ལ་བབ་ན་དཔག་བསམ་ཤིང་ཡང་འགྱེལ་ཟེར་བ་ལྟར་ཞབས་བརྟན་ཕུལ་བ་རྣམས་ཞལ་བཞེས་མ་གཏུབས་པར་མེ་སྟག་སྣྲོན་གྱི་ཟླ་བའི་ཚེས་བཅུ་དྲུག་ནངས་པར་དགོན་ནང་ནས་རྒྱལ་མདོས་སོགས་འཕང་བ་དང་འཚུབས་ལྷོང་ལྟ་བུས་ཐོག་སེར་དྲག་པོའང་བྱས་སྐབས་རྗེ་བླ་མས་ཕྱག་གཡོན་པས་སྡིགས་མཛུབ་དང༌། སྤྱན་ཟུང་ལྟ་སྟངས་དང་བཅས་སྟེ་ཡུན་རིང་པོར་དགོངས་པ་གཏད་པ་ནི་ནགས་ཕྱོགས་ཀྱི་ལྷ་སྲིན་ཀླ་ཀློ་རྣམས་དམ་ལ་འདོགས་ཤིང་བསྟན་འགྲོའི་བར་ཆད་བསལ་ནས་རྗེ་ཉིད་དཔལ་ཆེན་ཧེ་རུ་ཀའི་ཕྱག་རྒྱ་མངོན་དུ་མཛད་པའོ་ཞེས་པའི་བརྡ་སྟོན་པའི་མཐར་སྤྱན་ཟིམ་བུར་སོང་བ་ཉེ་གནས་པ་སེམས་སྟབས་པོར་གྱུར་ནའང་ཡུན་རིང་ཙམ་གྱི་མཐར་སྔར་བཞིན་གྱུར་ནས་སྐུ་རྩེད་ཞལ་འཛུམ་གནང༌། ཚེས་བཅུ་བདུན་གྱི་ནམ་སྨད་བཅོ་བརྒྱད་ཀྱི་སྐྱ་རེངས་དང་པོ་ཤར་བ་ཉེ་ཙམ་ལ་སྐུ་གཅེར་བུར་བསལ། ཕྱག་གི་དབང་བཞི་མངོན་དུ་མཛད་པའི་བརྡའ་ཐབས་སྣ་ཚོགས་ཀྱི་མཐར་སྐུ་རྒྱབ་ཅུང་བསྙེལ་ནས་ཕྱག་གཡོན་པས་རྡོ་རྗེ་ཁུ་ཚུར་ཐུགས་ཀར་གཏད། གཡས་པའི་ཁུ་ཚུལ་སྐུ་གཡས་པར་བརྟེན་པའི་ཚུལ་གྱིས་གསུང་ཤིན་ཏུ་གསལ་བས་ཨ་གསུམ་བརྗོད་པ་དང༌། སྐུ་དང་ཡེ་ཤེས་ལ་འཇུག་པའི་འོད་གསལ་སྦུབས་འཇུག་གིས་གདོད་མའི་ནང་དབྱིངས་ཀ་དག་ཁྱད་ཆོས་དྲུག་ལྡན་གྱི་གྲོལ་གཞི་སྐུ་གསུམ་ལྷུན་གྲུབ་རིན་པོ་ཆེའི་སྦུབས་ཤིན་ཏུ་ཕྲ་བའི་ཡེ་ཤེས་ནང་གསལ་ཐིམ་ལ་མ་རྨུགས་པའི་ཆོས་སྐུའི་དབྱིངས་སུ་མངོན་པར་རྫོགས་པར་སངས་རྒྱས་པར་གྱུར་ཏོ༑ ༑ཀྱི་མ་ཀྱཻ་ཧུད་མགོན་པོ་གང་དུ་གཤེགས། །བདག་ཅག་རྣམས་ཀྱི་སྐྱབས་གནས་སུ་ལ་རེ། །ཐར་པའི་ལམ་མཁན་འདྲེན་པ་སུ་ཡིས་བྱེད། །བསྟན་པའི་སྲོག་ཤིང་སྟོང་པར་མ་གྱུར་རམ། །གླིང་བཞིའི་སྣང་བྱེད་ནུབ་པར་སུ་ཡིས་བཟོད། །བསྟན་འགྲོའི་བདེ་སྐྱིད་མུན་པར་གྱུར་པ་ལ། །ཁྱོད་ཐུགས་སྙིང་རྗེས་བརྩེ་བར་མི་འགྱུར་རམ། །སྙིགས་དུས་རྒུད་པའི་གདུང་བ་སུ་ཡིས་སེལ། །ཕ་གཅིག་མི་མངོན་དབྱིངས་སུ་གཤེགས་ལ་དགྱེས། །ལས་ངན་བདག་ནི་ཤུལ་དུ་ལུས་གྱུར་ན། །ཁྱོད་ཀྱི་ཐུགས་རྗེས་འདོར་བ་བཟོད་དམ་ཅི། མ་རིག་མུན་སེལ་བླ་མ་རིན་པོ་ཆེའི། །སྐུ་ཡི་སྣང་བ་ཡིད་ལ་དྲན་པ་དང༌། །ཞལ་བཞུགས་ཚེ་ན་གསུང་གི་རྣམ་པ་ཀུན། །ཡིད་ལ་དྲན་པས་བདག་ཡིད་ཤིན་ཏུ་སྐྱོ། །སྡུག་བསྔལ་ཀུན་སེལ་སྨན་པའི་རྒྱལ་པོ་ཡི། །ཡེ་ཤེས་སྐུ་མཆོག་ཡང་ཡང་བསྟན་དུ་གསོལ། །གསུང་གི་གདམས་པའི་ཆོས་ཆར་དབབ་ཏུ་གསོལ། །ཐུགས་རྒྱུད་དགོངས་པའི་བྱིན་རླབས་འཕོ་བར་གསོལ། །བླ་མ་ཁྱེད་དང་མཉམ་པར་མཛད་དུ་གསོལ། །ཅེས་གུས་ཤིང་གདུང་བའི་སྨྲེ་ངག་ཀྱང་ཐལ་ལོ༑ ༑དེ་ཉིད་དུ་ཉེ་གནས་པས་བླ་གོས་ཀྱིས་སྐུ་ཡི་དཀྱིལ་འཁོར་འགེབས་ཤིང༌། མཁན་ཆེན་རིན་པོ་ཆེར་སྙན་སྒྲོན་ཞུ་བར་ཉེ་གནས་པ་གཟིམས་ཁང་ནས་ཕྱིར་འོང་སྐབས་ལ་རྗེ་ཡི་གཟིམས་ཁང་སྟེང་ཉི་མ་ཤར་བ་ལྟ་བུའི་འོད་ཀྱིས་ཁྱབ་པ་དར་ཅིག་ན་མུན་པར་གྱུར་པ་དང༌། མཁན་རིན་པོ་ཆེས་ཐུགས་ཡིད་བསྲེ་བའི་དགོངས་པར་རྒྱུན་རིང་ཙམ་བཞུགས། ཚེས་བཅུ་དགུ་ལ་ཕྲན་ཡང་འབྱོར་པས་གསང་རྒྱ་མ་གྲོལ་བས་གཟིམས་ཁང་ཕྱི་ཚོམ་དུ་གསོལ་འདེབས་དབང་བླང་གི་དམིགས་པ་ཡང་ཡང་ཐུགས་ཀློང་དགོངས་པའི་ངང་བསྐྱངས་ནས་ཅེམ་མེར་སྡད༑ དེའི་ཕྱི་ཉིན་གསང་རྒྱ་བཀྲོལ་ཏེ་སྐུ་གདུང་རིན་པོ་ཆེ་མཇལ་ཞིང་རྗེ་བླ་མའང་དབང་རབ་མཆོག་ཏུ་གྱུར་པས་གདུལ་བྱ་གཞན་དོན་ལ་དགོངས་ནས་སྐུ་ལུས་འོད་གསལ་ཆེན་པོར་དེངས་སུ་མ་བཞེད་ཙམ་ལས་སྐུ་ཚེ་དེ་ཉིད་ལ་གྲོལ་བ་ཡིན་སྟབས་ཐུགས་དམ་བཞུགས་མ་བཞུགས་སོགས་ཀྱི་གཉེར་ཁ་མི་དགོས་ཤིང་ལུས་རྒྱ་གྲོལ་མ་ཐག་གདོད་མའི་བཙན་ས་ཟིན་པ་དཔེར་ན་བུམ་པ་ཆག་པའི་ནམ་མཁའ་ཕྱི་དབྱིངས་དང་རོ་གཅིག་ཏུ་འདྲེས་པ་བཞིན་བར་དོ་མེད་པར་གྲོལ་བའི་ལྟས་མངོན་དུ་གྱུར་ཅིང་ཐེ་ཚོམ་དང་བྲལ་བའི་ངེས་ཤེས་ཀྱི་གདེང་རྙེད་ནས་སླར་ཡང་མོས་གུས་ཆེས་ཆེར་འཕེལ་བའི་གསོས་སུ་གྱུར་ཏོ། །དེ་སྐད་དུ་ཡང་ཉི་ཟླ་ཁ་སྦྱོར་ལས། སྐུ་དང་ཡེ་ཤེས་འཇུག་ལུགས་ནི། །རིག་པ་འདི་ལྟར་གཏད་པར་བྱ༑ ༑ཕུང་པོ་སེང་གེའི་ཉལ་ལུགས་ཀྱིས། །རིག་པ་ཉིད་ནི་མིག་ལ་གཏད། །ཡིད་ཙམ་བར་སྣང་ལམ་དུ་བྱ། །དབྱིངས་དང་རིག་པ་མ་འགྱུར་ན། །མི་དེ་བར་དོ་མེད་པ་ནི། །འཚང་རྒྱ་བ་ལ་ཐེ་ཚོམ་མེད། །ཅེས་དང་འོད་གསལ་རིན་པོ་ཆེའི་པྲ་ཁྲིད་ལས། ཇི་ལྟར་བུམ་པ་ཆག་པ་ན༔ནམ་མཁའ་གསུམ་ཉིད་གཅིག་པ་བཞིན༔ ནམ་ཞིག་འབྱུང་བཞིའི་བུམ་པ་ཆག༔ རིག་པ་ཉིད་ནི་དབྱིངས་སུ་ཐིམ༔ རང་ངོ་ཤེས་པའི་གྲོལ་བ་ན༔ རྡོ་རྗེ་གདན་ལ་མངོན་བྱང་ཆུབ༔ གདོད་མའི་སར་ཕྱིན་མི་འཁྲུལ་བའོ༔ ཞེས་གསུངས་པ་ཇི་ལྟ་བ་བཞིན་གྱི་དོན་ཡིད་ཐོག་ཏུ་ཁེལ་བ་ལ། ཐུགས་དམ་བཞེངས་བསྐུལ་མ་དགོས་ཀྱང༌། སྤྱི་འགྲིགས་ཕྱག་ལེན་བཞིན་ཞུ་བ་གླུས་བསྐུལ་གྱིས་ཆོས་སྐུ་ལས་གཟུགས་སྐུར་བཞེངས་པར་བསྐུལ་ཞིང་གསོལ་འདེབས་སྨོན་ལམ་ཡིད་ཚིམས་པར་ཞུས་མཐར། འཇམ་མགོན་གུ་ཎའི་ཡང་སྲིད་ངེད་ཅག་དཔོན་སློབ་རྣམས་ཀྱིས་སྨེ་བརྩེགས་སོགས་ཀྱི་སྒྲུབ་པའི་དྲི་བཟང་གི་ཆུས་སྐུ་གདུང་རིན་པོ་ཆེར་ལེགས་པར་བཀྲུས་ཤིང་བཏགས་གྲོལ་རིགས་དང་གནས་ཡིག་རྣམས་ཕུལ། རས་བཟང་པོ་དང་དར་གོས་ཁ་དོག་སྣ་ཚོགས་པས་ལེགས་པར་དཀྲིས། སྟོད་ཁེབས་དང་སྨད་ཁེབས་དང་དབུ་རྒྱན་དར་དཔྱངས་སོགས་དང་ཕྱག་ཏུ་རྡོ་རྗེ་དང་དྲིལ་བུ་ཕུལ་ཏེ་ལོངས་སྤྱོད་རྫོགས་སྐུའི་ཆ་བྱད་དུ་བསྒྱུར་ནས་ཁྲིའུར་བཞུགས་སུ་གསོལ། མཆོད་པ་སྣ་ཚོགས་ཀྱིས་མདུན་བསྟར། དེ་ནས་རབ་འབྱམས་མཆོག་སྤྲུལ་རིན་པོ་ཆེ་དཔོན་སློབ་རྣམས་ཀྱིས་མཆོད་པའི་ཕྲེང་བ་དང༌།བླ་མ་མཆོད་པ་དང་འབྲེལ་བའི་ཐུགས་སྨོན་གནང༌། ངེད་ཅག་དཔོན་སློབ་རྣམས་ཀྱིས་དཔལ་རྡོ་རྗེ་སེམས་དཔའི་དཀྱིལ་འཁོར་ཞལ་ཕྱེས་ཏེ་དཀྱིལ་འཁོར་གྱི་བདག་པོ་ཆོས་ཀྱི་རྗེ་ཉིད་དང་དབྱེར་མེད་དུ་སྒྲུབ་ནས་བདག་ཉིད་ཀྱི་དོན་དུ་དབང་བླངས་པ་དང༌། སླར་ཡང་མདུན་རྟེན་ཉིད་ལ་དབང་ཕུལ་བ་རྣམས་རིག་འཛིན་བརྒྱུད་པའི་ཕྱག་བཞེས་ལྟར་དང༌། བླ་མའི་རྣལ་འབྱོར་གྱི་མཆོད་པ་དང་འབྲེལ་བའི་གསོལ་འདེབས་དབང་བླངས་བསྟན་འགྲོ་སྤྱི་བྱེར་གྱི་དོན་དུ་སྨོན་ལམ་ཀྱང་ཡང་ཡང་བཏབ་འབྲེལ་ཐོབ་རྣམས་ལ་དམིགས་པའི་བྱང་ཆོག་ཀྱང་བགྱིས། བདུན་ཕྲག་གཅིག་གི་བར་དུ་དེ་ལྟར་མཆོད་ནས་སྐུ་གདུང་རིན་པོ་ཆེ་མཇལ་ཁ་སུ་བྱུང་ལ་སྟོན་ཅིང་དེ་རྣམས་ཀྱིས་མཆོད་པའི་ཕྲེང་བ་དང༌། རང་རང་གི་དགེ་བ་ཁས་བླངས༑ གསོལ་འདེབས་སྨོན་ལམ་སོགས་འགོག་པ་མེད་པར་བྱེད་དུ་བཅུག་པས་ཚོགས་གཉིས་གོང་འཕེལ་དུ་འགྲོ་བ་དང༌། ཐར་པའི་ས་བོན་ཚད་མེད་པའི་གཞི་ཐེངས་པའོ། །སྐུ་གདུང་རིན་པོ་ཆེ་ལས་བྱང་སེམས་དཀར་དམར་དང་སྦྲང་རྩི་ལྟ་བུ་ཁ་དོག་སེར་ལ་རོ་མངར་བའི་བདུད་རྩི་ཀྱང་བབས་པ་མྱོང་གྲོལ་མཆོག་ཏུ་གྱུར་བ་དང༌། དེ་ལྟར་སྐུ་གདུང་མཆོད་པ་དེའི་ཚུལ་རྒྱུད་ལས་ཀྱང༌། མཚན་ཉིད་ལྡན་པའི་བླ་མ་འདས་པའི་ཚེ། །གདུང་བའི་སེམས་ཀྱི་མཆི་མ་ཕྱུང་གྱུར་ན། །ཕྲ་རབ་རྡུལ་དང་མཉམ་པའི་གྲངས་སྙེད་ཀྱི། །བསྐལ་པར་བསགས་པའི་སྡིག་ཆེན་བྱང་གྱུར་ཏེ། །མ་འོང་དུས་སུ་ཞབས་དྲུང་སྐྱེ་བར་འགྱུར། །གདན་ཁྲི་ལེགས་པར་བཤམས་སྟེང་པུར་བཞག་ནས། །ཆུ་གཙང་ཨརྒས་སྐུ་ཁྲུས་ལེགས་གསོལ་ན། །བསྐལ་པ་བྱེ་བར་བསགས་པའི་སྡིག་བྱང་ནས། །ཟག་མེད་དྲི་བྲལ་ཆོས་སྐུ་ཐོབ་པར་འགྱུར། །ཅེས་གསུངས་སོ། །ཟླ་དེའི་ཚེས་ཉེར་དགུ་ལ་རབ་འབྱམས་མཆོག་སྤྲུལ་རིན་པོ་ཆེས་ཞི་ཁྲོ། གུ་ཎའི་ཡང་སྲིད་རིན་པོ་ཆེས་བདེ་ཀུན། ངེད་ནས་རྡོར་སེམས་ཀྱི་དཀྱིལ་འཁོར་རྣམས་པུ༷ར་ཁང་དུ་འཇོག་ནས་སྐུ་གདུང་རིན་པོ་ཆེ་འདོ་ལི་ལ་དྲངས་ཏེ་པུར་སྒྲོམ་མཆོད་རྟེན་གྱི་དབྱིབས་སུ་བཅོས་པའི་བུམ་པར་བཞུགས་སུ་གསོལ། དྲི་བཟང་གི་ཤིང་སྣ་ཚོགས་ཀྱི་དབུས་སུ་ཞུགས་འབུལ་བས་མེ་ལྕེ་རྣམས་བུམ་སྒོ་ནས་ཕྱིར་པདྨའི་འདབ་མ་ལྟར་མཆེད་པ་དང༌། མདོག་དཀར་ཞིང་སྒྲ་ཡིད་དུ་འོང༌། གཡས་སུ་འཁྱིལ་བ་དང༌། གདུང་དུད་དྲི་ཞིམ་མདོག་དཀར་གསལ་བཀྲ་ཤིས་པའི་རྟགས་ཀྱི་རི་མོའི་རྣམ་པ་ཅན་དུ་འཕྲོ་བ་དང༌། ཉི་མའི་འོད་ཟེར་ཀྱང་མ་སྒྲིབ་པའི་སྦྲང་ཆར་ཟིམ་བུར་འབབ་ཅིང་ཞུགས་འབུལ་ཟིན་ནས་ཕྱོགས་བཞིའི་སྒོ་ཆུང་རྣམས་བསྡམས་ནས་པུར་ཁང་ཉིན་གསུམ་རྒྱས་བཏབ་ཅིང་བླ་མཆོད་གཟབ་རྒྱས་སྤྲོས། སྐུ་གདུང་བཞུ་བའི་ཉིན་གདན་ས་ནས་དྲོ་ལམ་ཙམ་གྱི་གནས་ནས་དད་མོས་ཤིན་ཏུ་ཆེ་བའི་ནམ་མདོ་བུ་ཚེ་རིང་དང་ནོར་ལྷ་མ་གཉིས་གདུང་མཇལ་མ་བསླེབས་པས་སེམས་མྱ་ངན་གྱིས་ནོན་ཏེ་སྐུ་གདུང་བཞུགས་པའི་ཕྱོགས་སུ་ཕྱག་འཚལ་བས་ནམ་མཁའ་ལ་འཇའ་ཁ་དོག་ལྔ་ལྡན་འཁྱིལ་བའི་ནང་སྤྱན་རས་གཟིགས་བཅུ་གཅིག་ཞལ་དངོས་སུ་མཇལ་བས་དད་སྤྲོ་བླ་ལྷག་ཏུ་འཕེལ་བར་གྱུར་ཅིང༌། པུར་གདན་ཞུས་ཀྱི་གླིང་བུ་འབུད་པས་རོགས་པ་ཡོད་དུ་མི་ཚོར་ནས་གཞན་ཞིག་ནས་གླིང་བུས་སྒྲ་གདངས་ཤིག་ལ་འཁྲི་དགོས་བྱུང་བའང་མཁའ་འགྲོ་མའི་གླིང་བུའི་སྒྲ་ཡིན་པར་སེམས། དེ་རྗེས་གདུང་ཁང་ཞལ་དབྱེ་བ་ན། རིང་བསྲེལ་སོགས་ཡོད་མེད་ཀྱི་རེ་དོགས་གིས་མ་བཅིངས་ཤིང༌། རྗེ་ཉིད་མངོན་ཚན་ཆུང་བ་ཁོ་ནར་ཐུགས་དགྱེས་པས་དེ་འདྲ་མི་འབྱུང་སྙམ་ཡང་ཐུགས་ལྗགས་སྤྱན་གསུམ་རྒལ་ཚིགས་ལ་འབྱར་ཞིང་དེ་སྟེང་དབུ་ཐོད་བབ་སྟེ་ཁྲུ་གང་མེད་ཙམ་བྱོན་པ་དང་གཞན་འཕེལ་གདུང་སོགས་བལྟ་རྟོག་མ་འཇུག་ཅིང་གདུང་རུས་ཐལ་སོལ་རྣམས་ཞིབ་བཅའ་བསྡུས་ཏེ་སྣོད་དུ་བཅར་ནས་ཕྲན་དཔོན་སློབ་བཅུ་ཐམ་པས་རྡོར་སེམས་གྱི་རུས་སྦྱཽང་ཡིག་བརྒྱ་འབུམ་ཕྲག་འགྲོ་ངེས་བྱས་པ་དང༌། དེ་སྐབས་གཅིག་ན་པུར་ཁང་སྟེང་ནས་ཉེ་གནས་དགེ་སློང་ཞིང་སྐྱོང་གིས་རིང་བསྲེལ་མང་ཤས་རྙེད་པ་དང་འུར་སྒྲོགས་ལྟ་བུས་དགོན་གྱི་བླ་གྲྭ་ཕལ་མོ་ཆེས་བཙལ་བ་གྲངས་མེད་རྙེད་ཅིང་པུར་ཁང་ནང་ལོགས་ཀུན་དང༌། མགལ་དུམ་གྱི་གསེང༌། གདུང་དུད་ཀྱི་གར་ཁྱབ་ཕལ་མོ་ཆེར་གདུང་དང་རིང་བསྲེལ་མུ་ཏི་ཀའི་མདོག་ལྟར་དཀར་བ་ཤས་ཆེ་ཞིང་དབྱིབས་མ་ངེས་པ་དུས་རིང་པོའི་བར་བཙལ་དུ་ཡོད་པ་དང༌། གདུང་རུས་དཀྱིལ་འཁོར་གྱི་དབུས་སུ་འཇོག་པའི་ཉེ་སྐོར་དུའང་འཕེལ་གདུང་མང་ཤས་ཕེབས་པ་དང༌། རྡོ་རྗེའི་གདུང་གི་རིགས་རྣམས་ནི་ཤིན་ཏུ་སྲ་ཞིང་མཁྲེགས་པ་འབྱུང་བ་དངོས་མཐོང་དང༌། དགུང་ཞག་རྫོགས་ཀྱི་བར་མཁའ་ལ་འཇའ་སྤྲིན་རྣམ་པ་མི་འདྲ་བ་མང་པོ་དང༌། ལོ་༣ཙམ་ལ་ཟླ་བ་བྱུང་ངོ་ཅོག་གི་ཚེས་བཅོ་བརྒྱད་ནམ་བྱུང་ལ་གདུང་ཁང་གི་ཉེ་ལོགས་སུ་འཇའ་གུར་འཁྱིལ་བ་དང༌། གཤེགས་པའི་ནང་པར་ཁ་བ་མེ་ཏོག་གི་དབྱིབས་ཅན་ཤིན་ཏུ་ཆེ་བར་བབ་པ་དང་སྐབས་སུ་ནམ་མཁའ་གཡའ་ཐག་ཆད་པ་སོགས་ངོ་མཚར་བའི་ལྟས་མང་པོར་སྣང་བ་ནི་འོད་གསལ་རྫོགས་ཆེན་གྱི་ལམ་རྟགས་མངོན་དུ་བརྙེས་པ་རྣམས་ལ་ལྟས་འདི་དག་འབྱུང་བ་ཆོས་ཉིད་དེ། རྡོར་སེམས་སྙིང་ཐིག་ལས། ཕྱིར་མི་ལྡོག་པའི་རྟགས་སུ་ནི། །རང་ལ་རང་བྱུང་ཡེ་ཤེས་འཆར། །བྱིན་རླབས་ལུང་བསྟན་བྱེད་པ་འབྱུང༌། །རྟགས་སུ་འཇའ་འོད་ས་གཡོ་དང༌། །དངོས་གྲུབ་མཁའ་འགྲོའི་གདན་འདྲེན་འབྱུང༌། །སྤྲུལ་པའི་སྐུ་ཡི་ཞིང་དུ་འགྲོ། །གཞན་ཡང་ཕྱི་རྟགས་འཇའ་དང་འོད། །སྒྲ་དང་ས་གཡོ་མེ་ཏོག་འབབ། །ཅེས་འབྱུང་བ་ལྟར༑ སྐུ་གདུང་རིན་པོ་ཆེར་སྦྱིན་སྲེག་གི་ཆོ་ག་གྲུབ་ལ་ཉེ་བ་ན། པུར་ཁང་གི་ནམ་མཁའ་སྔོ་སངས་ཤིན་ཏུ་དྭངས་པ་མཐིང་ཞུན་གྱི་མདོག་ལྟ་བུར་གྱུར་པ་ལ་འོད་ཁྱིམ་ཁ་དོག་སྣ་ལྔ་པའི་གུར་ཁང་འཁྱིལ་བ་དང༌། ཕྱོགས་གཞན་ཐམས་ཅད་ལ་འཇའ་སྤྲིན་དཀར་པོ་རྣམ་འགྱུར་མཐའ་ཡས་པས་ཁེབས་པ་དང༌། སྐུ་གདུང་ཞུགས་འབུལ་གྲུབ་པའི་དགོང་ཀ་ཞིག་ཏུ་འབྲུག་གི་སྒྲ་ལྟ་བུའི་ལྡིར་སྒྲ་འཇམ་ལ་རྒྱུན་རིང་ཙམ་ལན་གཉིས་བསྒྲགས་པ་བདག་གི་དངོས་སུ་ཐོས་ཤིང་དེ་དག་ཀྱང་གདོད་མའི་གྲོལ་གཞི་ཆེན་པོར་མངོན་པར་བྱང་ཆུབ་པའི་རྟགས་སུ་འོད་གསལ་རྫོགས་པ་ཆེན་པོའི་རྒྱུད་དང་མན་ངག་ལས་རྒྱ་ཆེར་འབྱུང་བ་བློ་ཡི་ནེམ་ནུར་མ་དགོས་ཤིང་ཡིད་ཆེས་པའི་རྟགས་མངོན་སུམ་ཚད་མར་གྱུར་པ་དང༌། རྙིང་ཕྱོགས་ལ་ཁ་ཟེར་བ་འགའ་ཞིག་ན་རེ། རིགས་ལྔའི་གདུང་དང་རིང་བསྲེལ་སྐུ་གསུམ་གྱི་རྟེན་མཚོན་བྱེད་ཐུགས་ལྗགས་སྤྱན་གསུམ་མེས་མ་རྨས་{སྨས}པར་འབྱུང་བ་སོགས་ལ་བོན་སོགས་ལའང་གདུང་དང་ཐུགས་ལྗགས་སོགས་འབྱུང་བས་ཡ་མཚན་རྒྱུ་མེད་ཅེས་སྒྲོགས་ཤིང་དེ་དག་གི་རྒྱབ་སྐྱོར་དུ་འཇམ་པའི་དབྱང་པཎྜི་ཏའི་ལུང་སོགས་དྲངས་ནས་སོམ་ཉི་ཟ་བ་དག་ཡོད་དུ་སྲིད་ཀྱང༌༑ བཀའ་གདམས་གླེགས་བམ་ལས། བྱང་ཆུབ་སེམས་ལ་རིང་བསྲེལ་འཛག །བསྐྱེད་རིམ་ཅན་ལ་ལྷ་སྐུ་འབྱུང༌། །འཁོར་བ་མི་སྤོང་སེམས་དཔའ་ལ། །ཐུགས་དང་ལྗགས་ནི་འབྱུང་བ་ཡིན། །ཞེས་དང༌། སྤྱི་མདོ་དགོངས་འདུས་ལས། གང་འདིར་སྣང་བའི་སྒྲོན་མ་དག །མྱ་ངན་འདས་པའི་སྐུ་གདུང་ཡང༌། །ཤ་རི་རམ་ཞེས་གྲགས་པ་འབྱུང༌། །ཅེས་དང༌། རྒྱལ་བའི་སྐུ་གདུང་ཤ་རི་རམ། །ཞིང་ཁམས་ཀུན་ཏུ་ཁྱབ་པ་ནི། །འགར་དང་བཟོས་ནི་བཟླུམ་པ་བཞིན། །བྱས་པ་མེད་ལས་སྣང་བ་དང༌། །དཀར་འཚེར་མདོག་གསལ་འཛག་འདྲ་བ། །ཙན་དམར་མདངས་སུ་གསལ་བ་ཡི། །ནམ་མཁའ་གང་བར་ཆར་བཞིན་བབ། །ཅེས་དང༌།གཞན་ཡང་སྐུ་གདུང་འབར་བའི་རྒྱུད་སོགས་ལས་དབྱེ་བ། ཡོན་ཏན་བསམ་གྱིས་མི་ཁྱབ་པ་རྒྱ་ཆེར་བསྔགས་པས་ན་གུས་ལྡན་རྣམས་ཀྱི་དད་སྤྲོའི་པདྨོ་འཛུམ་པར་བྱས་ན་ལེགས་པར་འདུག་ཤིང༌། གང་དག་སྡིག་ཅན་དང༌། གང་ཟག་ཕལ་ལ་འབྱུང་བ་དང་གདོན་གྱིས་བྱས་པའི་རིང་བསྲེལ་ནི་མངོན་རྗེས་ཀྱི་ཚད་མས་བརྟགས་ན་གསེར་དང་ར་གན་འབྱེད་པར་སླ་ཞིང༌། དེས་ན་མཁས་པ་དཔྱོད་ལྡན་ཞིག་ལ་ནོར་འཁྲུལ་འོང་མི་སྲིད་དོ། །ཞར་བྱུང་དུ་སྨྲས་པའོ། །དེ་ལྟ་བུའི་རྒྱལ་བ་དང་རྣམ་དབྱེར་མེད་པའི་རིག་པ་འཛིན་པ་ཆེན་པོ་རྣམས་ཀྱི་གདུང་དང་རིང་བསྲེལ་གུས་པས་བཅངས་པའི་ཡོན་ཏན་ཡང་སྤྱི་མདོ་ལས། འདི་དག་ཕེབས་པའི་ཡོན་ཏན་ཡང༌། །གང་དང་གང་དུ་བཅངས་པ་ཡི། །ཡུལ་ཁམས་དེ་དག་ཐམས་ཅད་དུ། །ནད་དང་མི་གེས་བགེགས་རྣམས་ཞི། །གནོད་སྦྱིན་སྲིན་པོ་མ་རུངས་པ། །དྲག་པོ་གཏུམ་པོའང་ལྷན་ནེར་འགྱུར། །རྒྱལ་པོ་འཁྲུགས་དང་ཁམས་འཁྲུགས་དང༌། །ཡུལ་ཁམས་འཁྲུགས་པའང་ཞི་བར་འགྱུར། །འབྲས་བུ་ལོ་ཐོག་འཕེལ་སྨིན་ཅིང༌། །ཡིད་དུ་འོང་བ་ཐམས་ཅད་འབྱུང༌། །འདི་དག་སུ་ཡིས་འཆང་བ་རྣམས། །རིག་འཛིན་ས་དང་སྐལ་བ་མཉམ། །ཞེས་སོགས་ཡོན་ཏན་མཐའ་ཀླས་པར་གསུངས་པས། བདག་ཅག་རྣམས་སྐལ་བ་བཟང་ངོ་སྙམ་ནས་དད་མོས་ལྷག་པར་འཕེལ་ཞིང་ཀུན་མཁྱེན་བླ་མ་ཡང་ཡང་དྲན་པའི་གསོས་སུ་གྱུར་ཏོ། །བདག་ཉིད་ཆེན་པོ་ས་པཎྜི་ཏས། བྱང་ཆུབ་སེམས་དཔའ་གཞན་དོན་དུ་གཤེགས་པའི་ཚེ། ས་གཡོ་བ་དང་ལོ་ཉེས་པ་སོགས་འོང་བ་ནི་ཆོས་ཉིད་ཡིན་གསུངས་པ་བཞིན།བསྟན་འཛིན་སྐྱེས་ཆེན་དམ་པ་འདི་རྣམས་གཤེགས་ཕྱིན་ཡུལ་བཅུད་ཉམས་པས་ལོ་ཐོག་ཆེར་མ་བཟང་ཞིང་ས་ཕྱོགས་ཐམས་ཅད་མུ་གེ་འབྱུང་ལ་ཉེ་ཙམ་འདི་ཀའོ། །དགོངས་རྫོགས་མཆོད་སྤྲིན་གྱི་རིམ་པའང༌། རྗེ་ཀུན་གཟིགས་དེ་ཉིད་ཀྱི་སྐུ་དབོན་ལུགས་གཉིས་ལ་མཁྱེན་རབ་ཡངས་ཤིང་བསླབ་གསུམ་རིན་པོ་ཆེའི་གཏེར་གྱིས་མངོན་པར་མཐོ་བ་དགེ་ལེགས་རྒྱ་མཚོས་གཙོར་མཛད། བླ་མ་སངས་རྒྱས་སུ་མཐོང་བའི་མོས་གུས་ཅན་ཉེ་གནས་དགེ་སློང་ཞིང་སྐྱོང་ནས་གྲོགས་དན་གྱིས། ཀུན་ཏུ་བཟང་པོའི་སྨོན་ལམ་ལ་ཅོ་འདྲི་བའི་ཚུལ་གྱིས་གཏོང་བའི་སྒོ་འཕར་རྒྱ་ཆེར་དབྱེ་བའི་ཐོག་མར་སྨིན་གླིང་ཁྲི་ཆེན་རིན་པོ་ཆེ་༧ཟུར་མང་དྲུང་རིན་པོ་ཆེ། ༧དཔལ་སྤུང་སི་ཏུ་རིན་པོ་ཆེ་༧ཙཱ་འདྲའི་འཇམ་མགོན་ཡང་སྲིད་རིན་པོ་ཆེ། ༧བེ་རུ་མཁྱེན་སྤྲུལ་གསང་སྔགས་སྤྲུལ་སྐུ། འཛི་སྒར་སྤྲུལ་སྐུ། ཤར་ཀཿཐོག་སྤྲུལ་སྐུ། དཔལ་ཡུལ་སྤྲུལ་སྐུ། ཕུ་ཁུང་མཆོག་སྤྲུལ། ཚབ་ཚ་སྒྲུབ་རྒན། བློ་གྲོས་སྤྲུལ་སྐུ། ཀཿཐོག་པད་འགུར༑ གདན་ཚབ། ཡ་ད་སྤྲུལ་སྐུ། པད་སྙིང་སྐུ་ཆེ་ཆུང༌། བསྟན་འཕེལ། འགྱུར་སྤྲུལ།སྟོན་སྤྲུལ། ཁྲོ་འགབ་དགེ་སྤྲུལ། ཇོ་བོ་སྤྲུལ་སྐུ་རྣམ་གཉིས། ལེགས་དགོན་སྤྲུལ་སྐུ། མགོ་ཚ་མཆོག་སྤྲུལ། རྫ་རྒྱལ་མཚམས་སྤྲུལ། རྫོགས་ཆེན་སྐུ་ཞབས་དགེ་སྤྲུལ་རིན་པོ་ཆེ། ཀུན་བཟང༌༑ འབྲུག་པ་སོགས་མཆོག་སྤྲུལ་རྣམས་ཀྱི་མདུན་འོས་བབས་དང་བསྟུན་པའི་མཛོད་དར༑ གཅན་གཟན། རྟ་མཛོ། མཆོད་ཆས་སྐོར། རྒྱ་དངུལ་རྡོ་ཚད་གྲངས་མང་སོངས་སོགས་རྫས་གང་ཟབ་རེ་དང༌། གཞན་ཡང་ཨོ་རྒྱན་སྨིན་གྲོལ་གླིང་འདུས་སྤྱི་གཙོས། ཀཿཐོགདཔལ་ཡུལ། དཔལ་སྤུང༌། སྡེ་དགོན། རྫོང་སར། རྫོགས་ཆེན། ཕུ་ཁུང༌། འཇུ་ཉུང༌།རྫོང་མགོ སིབ་མདའ། ལྕང་བྲགཁྲོ་གོང༌། ལྷ་འབྲང༌། ཚབ་ཚ། རྫ་ཀཿཐོགབསྟན་འཕེལ༑ པད་སྙིང༌། ཇོ་བོ། ཁྲོ་འགབ། མགོ་ཚ། རྫ་རྒྱལ། ལེགས་དགོན། རི་མགུལ། བོན་དགོན་འདུས་སྡེ་སོགས་གོང་སྨོས་ཀྱི་དགོན་སྡེ་ཆེ་ཤོས་རྣམས་དང་འབྲེལ་བའི་སྒྲུབ་སྡེ་དང༌།བསླབ་གྲྭ་མཁན་པོ་བླ་མ་བཅས་ལ་འབྲེལ་དང་མཐུན་པར། དར། གོས་ཆེན། ཐེར་ཕྲུག གཅན་ཤུན། ཇ་དངུལ་སོགས་ནམ་བཟང་སོ་སོར་གང་ཟབ་རེ་ལེགས་པར་ཕུལ་ཞིང༌། གདུང་མཆོད་ལ། བླ་སྤྲུལ་ཚུར་གདན་ཞུས་སྐོར། ཀཿཐོག་དགེ་རྩེ་རིན་པོ་ཆེ། རྫོགས་ཆེན་རིན་པོ་ཆེ། རབ་འབྱམས་མཆོག་སྤྲུལ་རིན་པོ་ཆེ། དགོན་སྟོད། འབར་ཆུང༌། གླིང་རྗེ་དྲུང་རིན་པོ་ཆེ། ཚབ་ཚ་ཉ་འགེ། དབོན་སྤྲུལ། ལེགས་དགོན་ཟུངས་མཁར། བསྟན་འཕེལ་ལྕགས་མོ༑ ཆུ་ངོགས་པད་དཀར། ཀརྨ་རྒྱ་མཚོ། རི་འགུལ་ཆོས་གྲགས་སྤྲུལ་སྐུ། མཁན་རིན་པོ་ཆེ་ཀུན་དཔལ། ཁྲོ་བླ་ཚེ་གཅེས། མགོ་ཚའི་སྨར་ཁམས་བླ་མ་རྣམས་མདུན། ནང་མཛོད།སྐུ་གསུང་ཐུགས་རྟེན་གྱི་དབུ་བྱས་ཏེ། རས་དང་ཐེར་འཕྲུག་བུབ་མང༌། བཟང་གོས་སྣ་ཚོགས། བཟང་ཇ། སྣོད་སྤྱད་རིགས་ཆེ་ཆུང༌། སྐུ་ཆས་གཟབ་འཆོལ་འགང་ཆེན་སྐོར་གཞན་ཉེར་མཁོ་ཕྲན་ཚེགས་མཐའ་ཡས་པ། གཅན་ལྤགས་རིགས་སྣ་ཚོགས། འབྲི་ཁལ། མཛོ། མཛོ་མོ༑ རྟ་དྲེལ་རྣམས་དང༌། གསེར། དངུལ་རྡོ་ཚད་གྲངས་མང་མདོར་ན་མཚན་བརྒྱ་སྟོང་གྲངས་མེད་པ་གྱ་ནོམ་པའི་ལེགས་འབུལ་དང༌། ༧ རྗེ་བླ་མ་རིན་པོ་ཆེས་ལུགས་གཉིས་ཀྱི་བརྩེ་བས་གཅེས་པར་སྐྱོང་བའི་དམན་པ་ཁོ་བོ་ཅག་ལྟ་བུ་ལ་ཡང་ཡུལ་དམ་པར་བཟུང་ནས་དགོངས་རྫོགས་གནང་སྦྱིན་རྒྱ་ཆེར་སྩལ་གནང་དང༌། སྐུ་ཚིགས་རྫོགས་ཀྱི་བར་དགོན་གྱི་བླ་གྲྭ་སུམ་ཅུ་རེས་ཞི་ཁྲོ་དང༌། དཔལ་རྡོ་རྗེ་སེམས་དཔའི་སྐོང་ཆོག་གཉིས་གཟབ་རྒྱས་དང༌༑ འབྲེལ་ཐོགས་རྣམས་ལ་ཁྲུས་ཆོག་བཅས་གསུང་བར་ཉིན་བསྟར། ཚོགས་དང༌། མར་མེ༑ སྤོས། ཞལ་ཟས་ཀྱི་མཆོད་པ་གཟབ་རྒྱས་དང༌། སོ་སོར་བསྙེན་ཡོན་རྒྱས་སྤྲོས་སུ་ཕུལ་བ་དང༌། ལོ་བསྟར་སྐུ་གཤེགས་པའི་དུས་ཆེན་ལ་བླ་སྤྲུལ་མང་ཚོགས་ཀྱི་དཔལ་རྡོ་རྗེ་སེམས་དཔའི་ཐུགས་ཀྱི་སྒྲུབ་པའི་སྒྲུབ་ཆེན་དང་ཚོགས་ཁག་ཟུར་དུ་རྩ་གསུམ་དགོངས་འདུས་བདུན་ཕྲག་གཅིག་བར་འཛུགས་རྒྱུའི་རྟེན་ཐེབས་རྡོ་ཚད་ལྔས་གཙོས་སྦྱོར་འཇག་དང༌༑ སྐྱབས་རྗེ་ཉིད་ཀྱི་སྐུ་གདུང་རིང་བསྲེལ་གྱི་ཕུང་པོ་གཙོ་བོར་གྱུར་པས་བལྟམས་པའི་ཟང་གསེར་ལས་བསྐྲུན་པའི་མཆོད་སྡོང་བྱིན་རླབས་འོད་འཕྲོ་རྒྱང་མཐོ་བཅུ་གཅིག་པར་སྒྲོས་ལྡན་ཕྲ་རྒྱན་གང་ཡོད་རྩལ་སྤྲུགས་བགྱིས་ཤིང༌། དམ་ཚིག་པའི་རྟེན་ལ་ཡེ་ཤེས་སེམས་དཔའ་གཟི་བྱིན་ལྷག་པར་དབབ་ཅིང་བརྟན་པར་བྱ་བའི་རབ་ཏུ་གནས་པའི་ཆོ་ག་བཅས་བསྒྲུབས་པས་མཐོང་གྲོལ་ཆེན་པོར་བསྟན་པའི་བཙས་སུ་བཞུགས་པ་དང༌། རྒྱན་ཁང་དུ་གསེར་དངུལ་བཀྲ་མའི་རྒྱག་གླིང་ཕྲ་ལྡན་སྤུས་ལེགས། བ་སོའི་ཌ་རུ་འཕན་ཚར་ཅན། ཧོར་དྲིལ་ནམ་ལྡན་སོགས་དངོས་རྫས་ཕུན་ཚོགས་ཀྱི་གསར་བཞག་གྲངས་མང་དང༌། འཇམ་མགོན་མི་ཕམ་ཆོས་རྗེ་དང༌། སྐྱབས་རྗེ་རིན་པོ་ཆེའི་ལེགས་གསུང་སྤར་གྱི་མཐའ་འདུམ་ཞུ་བཅོས་བཅས་ལེགས་པར་གྲུབ་ཅིང༌། ད་འབྱུང་ཡང་སྔ་འགྱུར་གྱི་པཎ་གྲུབ་དབང་པོ་རྣམས་ཀྱི་གསུང་སྐོར་ཁ་ཤས་སྤར་དུ་བསྐྲུན་བཞེད་དང༌། འདྲ་ཞལ་གསེར་ཟངས་ལས་གྲུབ་པ་མདའ་ཚད་བཞེངས་པ་བཅས་ལྷག་བསམ་ཡར་ངོའི་ཟླ་ལྟར་འཕེལ་ཞིང༌། དེ་རྣམས་ཀྱང་གྲགས་འདོད་སོགས་ཆོས་བརྒྱད་ཀྱི་རྙོགས་པས་མི་བརྫི་བར། རྗེ་དེ་ཉིད་ཀྱི་ཟབ་དགོངས་ཡོངས་སུ་རྫོགས་པའི་ཐབས་ཁོ་ནར་གུས་སྦྱོར་དང་རྟག་སྦྱོར་གྱི་བརྩོན་འགྲུས་འགྲིབ་པ་མེད་པ་དབྱར་གྱི་ཆུ་བོའི་རྒྱུན་ལྟར་འཕེལ་ཞིང་རྒྱས་བཞིན་པ་ལགས་སོ། །དེ་ལྟར་བགྱིས་པའི་དགོས་པའང༌། ཆོས་ཐམས་ཅད་ཀྱི་རྒྱལ་པོ་ལས། ལྷ་དང་བཅས་པའི་འཇིག་རྟེན་ན༑ ༑དཀོན་མཆོག་གསུམ་པོ་མ་གཏོགས་པ། །ཡོན་གྱི་གནས་ནི་འགའ་ཡོད་མིན། །ཞེས་དང༌༑ ཕལ་པོ་ཆེ་ལས། རིགས་པ་བརྩོན་པ་དཀོན་མཆོག་རྣམས་གསུམ་ལ། །སྦྱོར་བ་སྐྱོ་བ་མེད་པས་མཆོད་བྱས་ན། །དེ་དག་བདུད་བཞིའི་ལམ་ལས་རབ་འདས་ཏེ། །བྱང་ཆུབ་བླ་མེད་མྱུར་དུ་རེག་པར་འགྱུར། །ཞེས་དང༌། ཁྱད་པར་ཐུགས་རྟེན་མཆོད་སྡོང་ཆེན་པོ་བཞེངས་པའི་ཕན་ཡོན་ཀྱང༌། གཙུག་ཏོར་དྲི་མེད་ལས། མཆོད་རྟེན་གྱི་ལས་བྱས་པས་ཚེ་ཟད་པ་ཡང་སླར་ནུར་ཏེ། ཚེ་ཡང་རིང་པོར་བྱེད་དོ། །གལ་ཏེ་ཤི་བ་ན་ཡང་སྦྲུལ་གྱི་ལྤགས་པ་བརྗེས་པ་བཞི་དུ་ལུས་བོར་ནས་བསྐལ་པ་མཉམ་པས་འཇིག་རྟེན་གྱི་ཁམས་བདེ་བ་ཅན་དུ་འགྲོ་བར་འགྱུར་རོ། །འཆི་བའི་སྡུག་བསྔལ་མྱོང་བར་མི་འགྱུར་རོ། །ཕྱིན་ཆད་ནམ་ཡང་འཆི་བའི་ཚོར་བ་མཐོང་བར་མི་འགྱུར་རོ། །ཕྱིན་ཆད་སེམས་ཅན་དམྱལ་བ་དང༌།དུད་འགྲོ་དང༌། གཤིན་རྗེའི་འཇིག་རྟེན་དང༌། ངན་འགྲོར་འགྲོ་ཞིང་སྐྱེ་བར་མི་འགྱུར་རོ། །ཞེས་སོགས་རྒྱ་ཆེར་བདེན་པའི་ཚིག་གིས་བཀའ་སྩལ་པ་དང༌། ཁྱད་པར་དཔལ་ལྡན་བླ་མ་ནི་རིགས་ཐམས་ཅད་ཀྱི་བདག་པོ་རྩ་གསུམ་རྒྱ་མཚོའི་སྤྱི་གཟུགས་འདུས་ཞལ་ཆེན་པོ་ཡིན་ཏེ། འཇམ་དཔལ་ཞལ་ལུང་ལས། མ་འོང་རྡོ་རྗེ་འཆང་བ་སྟེ། །དེ་ལ་བརྙས་བྱེད་སེམས་ཅན་གང༌། །དེ་ཡིས་ང་ལ་བརྙས་བྱེད་པས། །ངས་ནི་དེ་ཀུན་དུས་སུ་སྤོངས། །ཞེས་དང༌། ང་ནི་དེ་ཡི་ལུས་གནས་ཏེ། །སྒྲུབ་པོ་གཞན་ལས་མཆོད་པ་ལེན། །དེ་མཉེས་དེ་ཡི་རང་གི་རྒྱུད༑ ༑ལས་ཀྱི་སྒྲིབ་པ་དག་བྱེད་དོ། །ཞེས་དང༌། སྒྲོན་གསལ་ལས། རིགས་ཀྱི་བུ་སངས་རྒྱས་བཅོམ་ལྡན་འདས་ཕྱོགས་བཅུ་ན་ཇི་སྙེད་བཞུགས་པ་དང༌། སངས་རྒྱས་བཅོམ་ལྡན་འདས་དེ་རྣམས་ཀྱི་སྐུ་དང་གསུང་དང་ཐུགས་རྡོ་རྗེ་ལས་བྱུང་བའི་བསོད་ནམས་ཀྱི་ཕུང་པོ་ཇི་སྙེད་པ་དེ་བས་ཀྱང་སློབ་དཔོན་གྱི་བ་སྤུའི་བུ་ག་གཅིག་གི་བསོད་ནམས་ཁྱད་པར་དུ་འཕགས་སོ། །དེ་ཅིའི་ཕྱིར་ཞེ་ན། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཡེ་ཤེས་ཀྱི་སྙིང་པོ་གྱུར་པའོ། །ཞེས་མདོ་སྔགས་རྒྱུད་སྡེ་རྒྱ་མཚོ་ལས་ལན་གཅིག་མ་ཡིན་པ་ཡང་ཡང་བསྔགས་པ་དོན་དང་ལྡན་པས་ན་བླ་མའི་དགོངས་རྫོགས་ནི་བླ་མ་བཞུགས་པ་ལ་མཆོད་པ་དང་ཁྱད་པར་མེད་ཅིང༌། ཁྱད་པར་ཡེ་ཤེས་ཀྱི་གཟིགས་པ་ལ་ཆགས་ཐོགས་ཀྱི་སྒྲིབ་པ་སྤངས་པས་རང་ལ་དད་པ་ཡོད་ཅིང་དམ་ཚིག་དང་འགལ་བའི་ནོག་དྲིས་མ་གོས་ན་ཇི་ལྟར་མེ་ཤེལ་དང༌། ཉི་མ། སྤྲ་བ་གསུམ་འཛོམས་པ་ན་མེ་ཡི་ཤུགས་འབར་བ་ལ་ཆེས་མྱུར་བ་བཞིན་དུ་བླ་མའི་བྱིན་རླབས་ཀྱི་རྡོ་རྗེའི་མེ་འོད་ཆེན་པོས་རང་རྒྱུད་ཀྱི་སྒྲིབ་པའི་ཚང་ཚིང་བསྲེགས་ནས་རྡོ་རྗེ་སེམས་དཔའི་ཡེ་ཤེས་རང་བྱུང་གི་མེ་ཆེན་འབར་བས་ཁམས་གསུམ་ཀུན་ནས་ཀུན་ཏུ་སྣང་བའི་འོད་ཆེན་འབྱིན་པ་ལ་ལྷག་པར་ཡང་སྟོབས་མྱུར་བས་འདིར་ཞུགས་འདིར་བརྩོན་པ་རྣམས་ནི་སྐལ་བཟང་གི་ནང་ནས་ཆེས་སྐལ་བ་ལྡན་པ་སྔོན་བསགས་ལས་འཕྲོ་བཟང་པོའི་རྣམ་དཀར་རྒྱ་ཆེན་པོ་རང་ཤུགས་ཀྱིས་གྲུབ་པ་ཅན་དུ་ཁོ་བོས་རྟོགས་སོ། །སྐབས་དོན་དེ་རྣམས་ཀྱི་མདོར་བསྡུས་པའང་གསོལ་འདེབས་ཚིགས་བཅད་ལས། ཞིང་འདིའི་མཛད་པ་རེ་ཞིག་རྫོགས་པ་དང༌། །རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར། །མཛད་པ་ཐ་མ་སྟོན་ལ་ཉེ་བ་ན། །སྤྲོས་པའི་དྲྭ་བ་བཅད་ལ་གསོལ་བ་འདེབས། །འོད་གསལ་འཁོར་ཡུག་ཏིང་འཛིན་ལ་བཞུགས་ནས། །སྐུ་གསུམ་ནང་དབྱིངས་ནམ་མཁའ་ལྟ་བུའི་ཀློང༌༑ ༑རིག་པ་སྐྱེ་འཆིའི་མཚན་མ་ལས་འདས་པ། །ནང་གསལ་ཆེན་པོར་བཞུགས་ལ་གསོལ༴ དེ་ཚེ་འབྱུང་བ་ཆེ་རྣམས་མྱ་ངན་གྱིས། །ནོན་པར་གྱུར་ན་སེམས་ལྡན་ལྟ་ཅི་སྨོས། །མཁའ་སྤྱོད་ཌཱ་ཀིས་མེ་ཏོག་ཆར་འབེབས་ཤིང༌། །ངོ་མཚར་ཆོ་འཕྲུལ་སྟོན་ལ༴ སྤུར་སྦྱངས་ཚེ་ན་མཁའ་ལ་འཇའ་གུར་བབ། །མེ་ལྕེ་ཐམས་ཅད་པདྨ་རིས་སུ་མཆེད། །བྱིན་རླབས་ཐུགས་རྟེན་ལྷ་མིའི་མཆོད་སྡོང་བྱོན། །དད་ལྡན་ཡིད་ཆེས་བསྐྱེད་ལ་གསོལ༴ ཞེས་འབྱུང་ངོ༌། །དེ་ལྟར་བདག་ཅག་གི་རྣམ་འདྲེན་ཆོས་ཀྱི་ཉི་མ་ཕན་པ་དང་བདེ་བ་སྦྱིན་ཅིང་གྲོལ་བའི་དཔལ་སྟེར་ཁྱབ་བདག་རྡོ་རྗེ་སེམས་དཔའ་དེ་ཉིད་ཀྱི་གཟུགས་སྐུའི་བཀོད་པ་གདུལ་བྱ་ཐུན་མོང་བ་རྣམས་ཀྱི་སྣང་ངོར་མི་མཐོང་བ་ལྟ་བུར་རང་རང་གི་འཁྲུལ་བའི་ཀུན་རྟོག་གི་ཉེར་ལེན་སྤྲིན་རུམ་སྟུག་པོས་སྒྲིབ་པས་དཔེར་ན་ཡི་དྭགས་ཀྱིས་ཆུ་ཀླུང་རྣག་མཐོང་གི་བློ་ངན་ཞུགས་པ་ལྟ་བུས་མྱ་ངན་ལས་འདས་པར་སེམས་ན་ཡང༌། དོན་དམ་པར་ཡོངས་སུ་མྱ་ངན་ལས་འདས་པ་མེད་ཅིང༌། ཚིག་དེ་ཡང་བྱང་ཆུབ་སྙིང་པོར་གཤེགས་པ་ལ་དེ་སྐད་བྱ་ཡི། གང་སྟོང་ཉིད་ཟབ་མོར་རྒྱབ་ཕྱོགས་པའི་བློ་ཆུང་ཉན་ཐོས་ཀྱི་བྱང་ཆུབ་ལྟ་བུ་དུ་བ་མེད་པའི་མེ་བཞིན་མནལ་བ་ལྟ་ག་ལ་ཞིག གང་དུ་མངོན་པར་རྫོགས་སངས་རྒྱས་པའི་གནས་དེ་ཉིད་ལས་འོག་མིན་ཞེས་གཞན་དུ་ཡོད་པའང་མི་སེམས་ཏེ། ཤེས་པ་རྟག་གཅིག་རང་དབང་ཅན་ཞིག་གཅིག་ནས་གཅིག་ཏུ་འཕོ་བའི་གྲུབ་མཐའ་ནི་རྫ་ཆག་བྱེའུ་འཕུར་གྱི་དཔེས་མུ་སྟེགས་པའི་ལྟ་བ་ངན་པར་འཕྱན་པ་ཡིན་ལ། དེས་ན་གང་དུ་མངོན་པར་བྱང་ཆུབ་པའི་གནས། སྐུ་གསུམ་འདུ་འབྲལ་མེད་པ་དུས་བཞི་མཉམ་པ་ཉིད་ཀྱི་ཀློང་གཞོན་ནུ་བུམ་པ་སྐུ་ཡི་སྦུབས་ལྷུན་གྲུབ་འོད་གསལ་གྱི་སྣང་བ་འབྱམས་ཀླས་ཤིང་མཐའ་དང་མུ་མེད་པའི་དབྱིངས་ན་བླ་མ་ཁྱབ་བདག་གདོད་མའི་མགོན་པོ་འཁོར་ཡེ་ཤེས་རང་སྣང་གི་རྒྱལ་བ་རྒྱ་མཚོས་ཆོས་སྒྲ་ཚིག་བྱ་རྩོལ་ལས་འདས་པ་ངེས་གསང་རྡོ་རྗེའི་ཆོས་འཁོར་རྒྱ་ཆད་ཕྱོགས་ལྷུང་ཀུན་བྲལ་མཐའ་དབུས་མེད་པར་འབྱམས་ཀླས་པར་རང་ཤར་རང་སྣང་བའི་ཚུལ་གྱིས་བཞུགས་པ་ལས་ཕྱིར་གསལ་རང་སྣང་ལོངས་སྐུའི་ཞིང་རྒྱན་སྟུག་པོ་བཀོད་པ་དང་མངོན་དགའ་སོགས་ཕྱེད་སྤྲུལ་དང༌། ཐུགས་རྗེ་འགྲོ་བ་འདུལ་བ་སྤྲུལ་པའི་ཞིང་ཁམས་སོགས་མདོར་ན་སྐུ་དང་ཡེ་ཤེས་ཀྱི་ཞིང་ཁམས་ཚད་མེད་པས་དེ་བཞིན་གཤེགས་པ་དང་བྱང་ཆུབ་སེམས་དཔའ་དང༌༑ འཕགས་པ་ཉན་ཐོས་དང༌། རང་སངས་རྒྱས་སོ་སོའི་སྐྱེ་བོ་ལམ་ལ་ཞུགས་པ་དང༌།མ་ཞུགས་པ། གཞན་ཡང་ས་དང་ཆུ་དང་མེ་སོགས་འབྱུང་བ་ཆེ་དང་ཡིད་བཞིན་གྱི་ནོར་བུ་དང༌༑ དཔག་བསམ་གྱི་ཤིང་སོགས་གདུལ་བྱའི་རེ་སྐོང་གང་ལ་གང་དགོས་པ་འབད་མེད་དུ་སྩོལ་བ་ལ་སྔོན་སློབ་ལམ་གྱི་སྐབས་སུ་དམ་བཅས་པའི་ཐུགས་བསྐྱེད་ཀྱི་གོ་ཆ་བཙན་པོས་གཞན་དབང་དང་རང་གི་མངོན་དུ་བྱས་པའི་བྱང་ཆུབ་དང་སེམས་ཅན་གྱི་རང་བཞིན་དག་པའི་དབྱིངས་མཉམ་པ་ཉིད་དུ་མཁྱེན་པའི་ཕྱིར་ཚད་མེད་པའི་ཐུགས་རྗེ་དང་སྨོན་ལམ་གྱི་མཐུ་གྲུབ་པའི་རྣམ་འཕྲུལ་བསམ་གྱིས་མི་ཁྱབ་པ་འགོག་པ་མེད་ཅིང་ཐ་མལ་གྱི་བསམ་ཡུལ་ལས་འདས་པ་ཇི་སྲིད་ནམ་མཁའ་གནས་ཀྱི་བར་དུ་འབྱུང་བ་སྟེ། རྒྱུད་བླ་མ་ལས༑ གཞན་གྱི་དབང་གི་ངེས་འབྱུང་དང༌། །བདག་དང་སེམས་ཅན་མཚུངས་གཟིགས་དང༌༑ ༑མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་མཛད་མི་འཆད། །ཅེས་དང༌། རྡོ་རྗེ་གུར་ལས། འདུལ་བའི་འཇིག་རྟེན་མཐོང་ནས་ནི། །མི་ཡི་གཟུགས་ནི་དུ་མར་བྱེད། །སངས་རྒྱས་སེམས་ཅན་སྐྱབས་བཞེད་པས། །སངས་རྒྱས་གར་ནི་རོལ་པར་མཛད། །ཅེས་དང༌༑ ཀུན་མཁྱེན་ཆོས་ཀྱི་རྒྱལ་པོའི་དགོངས་པའི་གསང་མཛོད་ལས། ངོ་བོ་སྟོང་པ་རིན་པོ་ཆེ་ཆོས་སྐུའི་སྦུབས་ན༔ རང་བཞིན་གསལ་བ་ལོངས་སྐུ་དང་༔ ཐུགས་རྗེ་མ་འགགས་རིག་པའི་སྙིང་པོ་ཅན༔ ནང་གསལ་དུ་བཞུགས་པ་ནི་མི་སྣང་ལ་རང་བཞིན་ཡོད་པ༔ གནམ་སྟོང་གི་ཟླ་བ་ཕྱིར་གསལ་དུ་མ་གྲུབ་ཀྱང༔ ནང་གསལ་ལ་བཞུགས་སོ༔ དུས་གསུམ་སངས་རྒྱས་ཐམས་ཅད་དབྱིངས་ཀྱི་ཕོ་བྲང་ན་བསམ་གྱིས་མི་ཁྱབ་པ་བཞུགས་ཀྱང་གཅིག་ལ་གཅིག་མི་གཟིགས་ཏེ༔ ཆོས་སྐུ་སྤྲོས་པ་དང་བྲལ་བའི་ངང་ལ་བཞུགས་པའོ༔ དེ་ལས་མ་གཡོས་བཞིན་དུ་ཕྱོགས་བཅུའི་ཞིང་དུ་ལོངས་སྤྱོད་རྫོགས་པ་དང་༔ སྤྲུལ་པའི་སྐུ་ནམ་མཁའི་ཟླ་བ་ལས༔ ཆུ་ཟླ་ལྟར་སྣང་བས་འགྲོ་བའི་དོན་འཁོར་བ་མ་སྟོང་གི་བར་དུ་མཛད་པ་ནི༔ཐམས་ཅད་མཁྱེན་པའི་ཐུགས་རྗེ་དང་༔ ཐབས་ལ་མཁས་པའི་ཕྲིན་ལས་མ་བཙལ་ལྷུན་གྲུབ་ཏུ་བཞུགས་པ་ལས༔ འབད་རྩོལ་མེད་པར་དུས་ཐམས་ཅད་དུ་ལྷུན་གྱིས་གྲུབ་པ་ཡིན་ནོ༔ ཞེས་རྡོ་རྗེའི་གསང་བ་ཟབ་མོའི་གནས་ངེས་པར་བསྟན་པ་འདིས་རྒྱལ་བའི་དགོངས་པ་ཕྱོགས་ཙམ་མཚོན་པས་ན། རྗེས་འཇུག་གི་གདུལ་བྱ་རྣམས་ཀྱིས་གསོལ་བ་སྙིང་གི་དཀྱིལ་ནས་འདེབས་ན་ཡེ་ཤེས་གཟིགས་པའི་བྱིན་རླབས་འཇུག་པ་དང༌། གདུལ་བྱའི་རང་སྐལ་དང་འཚམ་པའི་མཆོག་གི་སྤྲུལ་སྐུའི་ཟླ་སྣང་འཆར་ནས་བསྟན་འགྲོའི་དོན་རླབས་པོ་ཆེ་བསྒྲུབ་པར་འགྱུར་བའང་དཔལ་ལྡན་བླ་མའི་བྱིན་རླབས་ཐུགས་རྗེའི་རྣམ་རོལ་འགགས་མེད་དུ་སྣང་བའོ། །དེ་སྐད་དུ་གསོལ་འདེབས་ལས། གང་དུ་བྱང་ཆུབ་འོག་མིན་གནས་མཆོག་དེར། །ཕྱིར་གསལ་སྐུ་དང་ཡེ་ཤེས་སྤྲིན་བཀོད་པས། །སངས་རྒྱས་ཀུན་དང་རོ་མཉམ་སྤྱོད་ཡུལ་གཅིག །ཁྱབ་བདག་རྡོ་རྗེ་འཆང་ལ་གསོལ་བ་འདེབས། །སླར་ཡང་གང་འདུལ་སྤྲུལ་པ་ཆུ་ཟླ་དང༌། །ནོར་བུ་དཔག་བསམ་ཤིང་ལྟར་རྒྱུན་མི་ཆད། །བགྲང་ཡས་འགྲོ་ཁམས་ཡོངས་སུ་སྨིན་པ་དང༌། །རྣམ་གྲོལ་བྱང་ཆུབ་ལམ་ལ་དཀྲི་མཛད་གསོལ། །ཅེས་མོས་གུས་ཆེན་པོས་གསོལ་བ་འདེབས་པའོ། །དཔལ་ལྡན་བླ་མའི་རྣམ་པར་ཐར་པ་ལས་གཟུགས་སྐུ་ཆོས་དབྱིངས་སུ་བསྡུ་ཚུལ་འདས་རྗེས་དང་བཅས་པའི་སྐབས་ཀྱི་སརྒ་སྟེ་དྲུག་པའོ།། །།
༈ དེ་ལྟར་འཇམ་དབྱངས་བླ་མ་སྲས་བཅས་རྒྱལ་ཀུན་འདུས་ཞལ་དེ་ཉིད་ཀྱི་བཀའ་དྲིན་བྱང་ཆུབ་སྙིང་པོའི་བར་དུ་བདག་ཅག་གི་ལུས་ལོངས་སྤྱོད་ཀྱི་དངོས་པོ་ཀུན་གྱི་མཆོད་ནའང་ཆ་ཙམ་གཞལ་བར་དཀའ་ཞིང༌། ཇི་སྲིད་རང་རང་གི་ཤ་ཁྲག་གི་རྒྱ་མཚོ་སྐེམ་ཞིང་འཁོར་བའི་མཐའ་སྟོངས་པར་མ་གྱུར་གྱི་བར་དེ་སྲིད་དུ་དཔལ་མགོན་བླ་མ་རིགས་ཀྱི་བདག་པོར་ཐོབ་ནས་མཉེས་པ་གསུམ་གྱིས་མཉེས་པར་བགྱིད་ཅིང་མི་མཉེས་པ་ཕྲ་མོ་ཙམ་དུའང་མི་བྱེད་པ་དང༌། ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩིས་སྤྱི་བོ་ནས་དབང་བསྐུར་བ་ནོད་སྟེ། བདག་རྒྱུད་ཡོངས་སུ་སྨིན་ཅིང་སྐུ་བཞི་གྲུབ་པའི་ལང་ཚོ་ཅིར་ཡང་རྒྱས་པ་དང༌།ཁྱད་པར་མཆོག་གསང་རྡོ་རྗེ་རྩེ་མོའི་ཡེ་ཤེས་འཕོ་བའི་དབང་བསྐུར་རིག་པའི་བཅུད་དུ་སྨིན་པ་ལས་འཁྲུལ་བ་གཞི་དབྱིངས་སུ་དག་སྟེ་མ་འཁྲུལ་གདོད་མའི་གནས་ལུགས་མངོན་དུ་གྱུར་ཅིང་ཚེ་འདི་ཉིད་ལ་པཎ་ཆེན་དྲི་མེད་བཤེས་གཉེན་དང༌། རྒྱལ་དབང་པདྨ་ལས་གྲོལ་ལྟ་བུའི་འཇའ་ལུས་རྡོ་རྗེའི་སྐུ་བརྙེས་ཏེ་འགྲོ་བའི་དོན་མཐའ་ཡས་པ་སྐད་ཅིག་རེ་རེ་ལ་སྒྲུབ་ནུས་པ་རྒྱལ་སྲས་འཇམ་དཔལ་དཔའ་བོ་དང་ཀུན་ཏུ་བཟང་པོའི་སྨོན་ལམ་ལ་དབང་འབྱོར་ཞིང༌། དེ་ལྟ་བུའི་གོ་འཕང་མངོན་དུ་མ་གྱུར་གྱི་བར་དུ་མགོན་པོ་མཆོག་གི་ཞིང་གང་དུ་བཟུང་བ་དང༌། བྱང་ཆུབ་དམ་པ་བརྙེས་པའི་ཚུལ་བསྟན་པ་ག་ལ་བ་དེར་བདག་ཀྱང་འཁོར་གྱི་ཐོག་མར་སྐྱེས་ནས་ཐེག་ཆེན་ཆོས་ཀྱི་བདུད་རྩིའི་དགའ་སྟོན་ལ་ལོངས་སྤྱོད་པ་དང༌།གནས་སྐབས་སུ་འཇིག་རྟེན་གྱི་ཁམས་ཀུན་ཏུ་དཔལ་ལྡན་བླ་མའི་ཐུགས་རྗེའི་བྱིན་རླབས་ཀྱི་སྣང་བས་ཁྱབ་པ་དེ་སྲིད་དུ་བསྟན་པ་དང་བསྟན་འཛིན་གྱི་དབུ་འཕང་མཐོ་ཞིང༌། སྣོད་བཅུད་ཀྱི་རྒུད་པ་ཞི་ནས་རྫོགས་ལྡན་གསར་པའི་དཔལ་ཡོན་རྒྱས་པ་དང༌། ཁྱད་པར་གངས་ཅན་བསྟན་པའི་སྙིང་པོ་རྒྱལ་དབང་པདྨཱ་ཀ་རའི་རིང་ལུགས་ཕྱོགས་དུས་ཀུན་ཏུ་ཁྱབ་ཅིང་བཤད་དང་སྒྲུབ་པས་ཉམས་སུ་བླངས་པས་རིག་འཛིན་མཁས་གྲུབ་རྒྱ་མཚོས་ས་སྟེང་ཡོངས་སུ་ཁྱབ་པའི་སྨོན་ལམ་དང་འབྲེལ་བའི་ཤིས་པའི་ཚིག་གིས་དགེ་ལེགས་སུ་བྱ་བ་སྟེ། གསོལ་འདེབས་ལས། བདག་གི་དུས་གསུམ་བསགས་པའི་དགེ་བ་དང༌། །ལུས་དང་ལོངས་སྤྱོད་འཁོར་གཡོག་དང་བཅས་པ། །རིགས་ཀྱི་བདག་པོ་བླ་མ་མཆོག་ལ་འབུལ། །སྐུ་གསུང་ཐུགས་ཀྱི་དམ་ཚིག་ཉམས་ཆག་བཤགས། །འདི་ནས་བཟུང་སྟེ་སྐྱེ་བ་ཐམས་ཅད་དུ། །དཔལ་ལྡན་བླ་མ་ཡིད་ལ་བྱེད་པ་དང༌། །ལེགས་གསུངས་ཆོས་ཀྱི་བདུད་རྩིས་འཚོ་བ་དང༌། །དགོངས་པ་ཟབ་མོ་ཡོངས་སུ་སྐོང་ནུས་ཤོག །མདོར་ན་སྐྱིད་སྡུག་ལེགས་ཉེས་ཅི་བྱུང་ཡང༌། །ཕ་གཅིག་བླ་མ་འབོད་ལས་གཞན་མེད་པས། །ཐུགས་རྗེའི་ཕྱག་གིས་ནམ་ཡང་མི་གཏོང་ཞིང༌༑ ༑དགོངས་པའི་བྱིན་བརླབ་རྒྱུད་ལ་འཕོ་བར་ཤོག །ནམ་ཞིག་བྱང་ཆུབ་དམ་པ་བརྙེས་པ་ན། །བདག་ཀྱང་འཁོར་གྱི་ཐོག་མར་སྐྱེ་བ་དང༌། །ཐེག་མཆོག་ཆོས་ཀྱི་དགའ་སྟོན་ལ་སྤྱོད་པའི། །སྨོན་ལམ་ཁྱད་འཕགས་འགྲུབ་པར་བྱིན་གྱིས་རློབས། །བསྟན་འཛིན་སྐྱེས་རྣམས་ཞབས་བརྟན་བཤད་སྒྲུབ་འཕེལ། །དུས་འཁྲུགས་ཀུན་ཞི་འཇིག་རྟེན་བདེ་ཞིང་སྐྱིད། །བདག་ཅག་ཚེ་མཐར་ཕྱིན་ཅིང་བསམ་དོན་འགྲུབ། །རྒྱལ་བསྟན་དར་ཞིང་རྒྱས་པར་མཛད་དུ་གསོལ། །ཁྱད་པར་རྒྱལ་བ་ཀུན་གྱིས་རབ་བསྔགས་པའི། །པདྨའི་རིང་ལུགས་སྔ་འགྱུར་བཀའ་གཏེར་ཆོས། །ཉན་བཤད་སྒོམ་པས་ཕྱོགས་ཀྱི་ཐ་གྲུར་ཁྱབ། །རྡོ་རྗེ་རྩེ་མོའི་བཀྲ་ཤིས་དཔལ་འབར་ཤོག །ཅེས་པས་མཐའ་བརྒྱན་པའོ། །དེ་རྣམས་ཀྱིས་དཔལ་ལྡན་བླ་མའི་རྣམ་པར་ཐར་པ་ལས། རང་བློས་གང་དཔོག་ཙམ་དུ་སྨོས་པ་རེ་ཞིག་རྫོགས་སོ། །
སླར་ཡང་ཚིགས་སུ་བཅད་པར་ཕྲེང་བས་མཇུག་བསྡུ་བ་ནི། ཨོཾ་སྭ་སྟི་སིདྡྷཾ། རྒྱལ་བ་ཀུན་གྱི་ཡེ་ཤེས་གསང་བའི་མཛོད་འཛིན་པ། །དཔལ་ལྡན་བླ་མ་རྡོ་རྗེ་གསུམ་གྱི་རྣམ་རོལ་གར།རྩོད་དུས་གངས་ཅན་མཁས་དང་གྲུབ་པའི་གཙུག་རྒྱན་རྗེ། །ཞབས་ཀྱི་པདྨོར་སླར་ཡང་གུས་པས་སྤྱི་བོས་མཆོད། ༡།གང་གི་རང་བཞིན་རྡོ་རྗེ་ནམ་མཁའི་དཀྱིལ། །བྱིས་བློའི་ལག་གིས་འཇལ་བར་བྱེད་པ་ནི། །ནམ་མཁའ་སྟོང་པར་སྦར་མོས་བསྙབས་པ་བཞིན། །འཛིན་པར་བྱ་བ་རྡུལ་ཙམ་མ་དམིགས་ཀྱང༌། ༢ །གང་གི་བཀའ་དྲིན་སྲང་ལ་གཞལ་གྱུར་ན། །སྐྱེ་རྒུའི་བདག་པོ་ཡིས་ཀྱང་གཞན་དུ་ཅི། །དངོས་པོར་གྱུར་པའི་སྐབས་ཞིག་མཆིས་གྱུར་ན༑ ༑སྟོང་གསུམ་སྣོད་དུ་བྱས་ཀྱང་ཤོང་མི་སྲིད། ༣ །བདག་གཞན་རྣམས་ཀྱི་རྒྱུད་ལ་ཡེ་ཤེས་ཀྱི། །ཆོས་ཁམས་དམ་པ་སྒྲིབ་བྱེད་ཆུ་འཛིན་གྱི། །ཉེས་པའི་དྲི་མ་འཁྲུད་པར་བྱེད་པ་ལ༑ ༑ཐབས་མཆོག་བླ་མའི་བདུད་རྩི་འདི་རྨད་བྱུང༌། ༤ །དགེ་ཚོགས་རིན་ཆེན་རྡུལ་གྱི་ཕུང་པོ་ནི། །གཅིག་ཏུ་སྤུངས་པས་སྐུ་བཞིའི་ལྷུན་པོ་བརྗིད། །འོད་གསལ་རྡོ་རྗེའི་བ་གམ་མངོན་པར་མཐོ། །ཡིད་བཞིན་རིན་ཆེན་ཏོག་གིས་རྣམ་པར་མཛེས། ཤིན་ཏུ་རྟོགས་དཀའི་གསང་བའི་སྙིང་པོ་འདི། །སྒོ་འབྱེད་གནད་ཀྱི་ལྡེའུ་མིག་གཞན་གྱིས་མིན། །འཁོར་འདས་མེས་པོ་ཀུན་ཏུ་བཟང་པོ་དེས། །ཟབ་མྱུར་བླ་མའི་ཐབས་མཆོག་བསྟན་འདིར་སློབ། ༦ །བླ་མ་འདི་ནི་བདེ་ཆེན་གཙོ་མཆོག་གར། །གཅིག་པུའི་ཉམས་ཀྱིས་ཡེ་ཤེས་རོས་སྒེག་ཅིང༌༑ ༑ས་གསུམ་ཀུན་ན་ཁྱབ་པར་འཕྲོ་བ་ཡི། །བླ་མ་ལས་གཞན་འཁོར་འདས་ཆོས་མ་དམིགས། ༧ །དེ་ཕྱིར་བདག་ལ་དགྱེས་པའི་ཞལ་ངོམ་ཟབ་མོའི་གདམས་པ་རྗེས་སུ་བསྟན། །རིག་པ་དང་ནི་རྐང་པར་ལྡན་བྱས་ཆོས་ཀྱི་སྲས་སུ་བདག་དབང་བསྐུར། །བྱང་ཆུབ་རྡོ་རྗེ་སྙིང་ལ་བསྟིམས་བྱས་རང་རིག་ཆོས་སྐུའི་ནོར་བུ་རྙེད། །རྣམ་གྲོལ་ཞི་བ་མཆོག་གི་རང་བཞིན་བདག་བྱུང་དམ་པ་ཨེ་མ་ཧོཿ ༨ །དེ་སླད་ཉིད་དུ་བླ་མའི་རྣམ་ཐར་ནི། །ས་དང་ནམ་མཁའ་རྒྱ་མཚོ་ཆེན་པོ་བཞིན། །བསམ་ཡས་འཕགས་པ་ཁོ་ནའི་སྤྱོད་ཡུལ་ལ། །བདག་འདྲས་སོར་མོས་ངལ་བ་འདི་ཅི་ཞིག༩ །དེ་ལྟ་ན་ཡང་ཚུ་རོལ་མཐོང་བའི་བློས། །ཆ་ཤས་ཙམ་ཞིག་གུས་པས་བླངས་བྱས་ཏེ། བཀོད་པའི་ལེགས་བྱས་དགེ་ཚོགས་ནོར་བུ་འདི། །བླ་མ་དགྱེས་པའི་མཆོད་སྤྲིན་དམ་པར་འབུལ། ༡༠ །མཐའ་ཀླས་འགྲོ་བ་ཀུན་ཀྱང་སྒྲིབ་གསུམ་དག །རང་རིག་དཔལ་ལྡན་བླ་མའི་རང་ཞལ་མཇལ། །ཡེ་ཤེས་བླ་མའི་ས་ལ་ཕྱིན་པ་དང༌། །ཀུན་བཟང་གདོད་མའི་ཀློང་དུ་བྱང་ཆུབ་ཤོག༡༡ །བདག་ཀྱང་ཚེ་རབས་ཀུན་ཏུ་བླ་མ་རྗེའི། །ཞབས་མཐིལ་རྡུལ་འོད་དམར་པོར་བཏུད་བྱས་ཏེ། །གསུང་གསང་གདམས་པའི་གཏེར་མཛོད་རྙེད་པ་དང༌། །བླ་མའི་ལམ་གྱིས་གྲོལ་བ་རྙེད་གྱུར་ཅིག༡༢ །བསྟན་འཛིན་སྐྱེས་རྣམས་ཞབས་པད་རབ་བརྟན་བསྟན་པའི་སྦྱིན་བདག་དབུ་འཕང་མཐོ། །བསྟན་ལ་གནོད་པའི་མི་མཐུན་ཀུན་ཞི་བསྟན་པའི་མངའ་ཐང་ཕྱོགས་བཅུར་རྒྱས། །བསྟན་པའི་སྙིང་པོ་བཤད་སྒྲུབ་ལ་བརྩོན་བསྟན་ལ་བྱ་བ་བྱེད་པ་དང༌། །བསྟན་པ་རབ་སྤེལ་ཚེ་བསོད་འབྱོར་ལྡན་བསྟན་པ་དར་རྒྱས་བཀྲ་ཤིས་ཤོག ༡༣ །ཅེས་པའང་དཔལ་མགོན་བླ་མ་ཁྱབ་བདག་རྡོ་རྗེ་སེམས་པའི་ཞལ་སྐྱིན་འགྱུར་མེད་པདྨ་རྣམ་རྒྱལ་གྱི་རྟོགས་བརྗོད་མདོར་བསྡུས་དད་པའི་འཇུག་ངོགས་ཞེས་བྱ་བ་འདི་ཡང་དཔོན་མཁྱེན་རབ་མཆོག་རྒྱས་དགེ་ལེགས་རྒྱ་མཚོ་དང་བྲག་ཡབ་ཞིང་སྐྱོང་བཅས་ནས་རྗེ་བླ་མའི་བསྟན་བཅོས་རྩོམ་གཞིའི་ཕྱག་སམ་བྱིན་རླབས་ཀྱི་གཟི་འོད་དང་འཕྲོ་བའི་གནང་སྐྱེས་དང་བཅས་བྲི་བར་བསྐུལ་ཞིང་རྡོ་རྗེའི་མཆེད་པོ་འཇམ་མགོན་གུ་ཎ་ས་ག་རའི་མཆོག་སྤྲུལ་རིན་པོ་ཆེའི་ཞལ་སྔ་ནས་ཀྱང་གྲུབ་ན་ལེགས་པའི་གསུངས་བསྐུལ་མཛད་ཀྱང༌། བདག་ཉིད་རྗེ་བླ་མ་འདི་ཉིད་ཀྱི་ཞབས་པད་བསྟེན་ཡུན་ཐུང་བ་དང༌། གསང་བ་བསྲུང་བ་ལ་ཐུགས་ཤིན་ཏུ་སྒམ་པས་ཐུན་མིན་གྱི་རྟོགས་བརྗོད་སུ་ལའང་བཀའ་སྩལ་མེད་པས་རྣམ་ཐར་ནི་རྒྱུས་ཕོངས་པ་དང༌། ཐུན་མོང་གི་རྟོགས་བརྗོད་ཀྱང་ཕྱག་ཐོ་སོགས་གསལ་པོར་མེད་པས་རྒྱས་པར་འབྲི་བ་རྔོ་མ་ཐོགས་ཀྱང༌། རང་གི་སྔར་བྲིས་པའི་དམ་པའི་རྣམ་ཐར་སྤྱིར་བསྔགས་པའི་རྣམ་ཐར་གསོལ་འདེབས་ཀྱི་དོན་འབྲེལ་མདོར་བསྡུས་སུ་སྐྱབས་མཆོག་འཁོར་ལོའི་མགོན་པོ་དེ་ཉིད་ཀྱི་བཀའ་འབངས་ཀྱི་གྲལ་མཐར་འཁོད་ཅིང་འཇམ་དབྱངས་མཁྱེན་བརྩེའི་དབང་པོའི་བྱིན་རླབ་ཀྱི་ཆ་ཤས་ཙམ་ཐོབ་པ་འཇམ་དབྱངས་བློ་གྲོས་རྒྱ་མཚོ་དཔལ་བཟང་པོས་སྨོས་རིས་བཞིན་ཡི་གེའི་བྱེད་པོ་རང་སློབ་མཆོག་སྤྲུལ་འགྱུར་མེད་བསྟན་འཛིན་གྱིས་བགྱིས་པ་འདི་ལ་སྒྲོ་སྐུར་གྱི་སྐྱོན་མཆིས་ན་དཔལ་མགོན་ཐུགས་རྗེའི་བདག་ཉིད་ཅན་ལ་བཟོད་པར་གསལ་ཞིང་ལེགས་པའི་དགེ་བས་བདག་གཞན་ཐམས་ཅད་ཀྱི་རྒྱུད་ལ་ཡེ་ཤེས་གཟིགས་པའི་བྱིན་རླབས་མྱུར་དུ་འཇུག་པའི་རྒྱུར་གྱུར་ཅིག ཤུབྷམསྟུསརྦཛགཏཱཾ།
ཨོཾ་སྭསྟི།
རབ་འབྱམས་ཕྱོགས་བཅུའི་རྒྱལ་བ་སྲས་བཅས་ཀྱི། །
གསང་གསུམ་ཡོན་ཏན་གཅིག་ཏུ་བསྡུས་པའི་དཔྱིད། །
མཚུངས་བྲལ་དགེ་བའི་བཤེས་སུ་མངོན་སྣང་བ། །
དཔལ་ལྡན་བླ་མའི་ཞབས་ལ་ཕྱག་བགྱིའོ། །
གང་གི་རྣམ་ཐར་མ་དྲོས་རྒྱ་མཚོ་ལས། །ལེགས་འོང་ཡོན་ཏན་བདུད་རྩིའི་ཟེགས་མ་ཙམ། །འཇམ་མགོན་མཁྱེན་སྤྲུལ་ཆོས་ཀྱི་བློ་གྲོས་ཀྱིས། །རྗེས་འཇུག་གདུལ་བྱའི་གསོས་སུ་ལེགས་སྩོལ་བ། །གཅིག་ལས་དུ་མར་འཕྲུལ་བའི་ངོ་མཚར་གཟུགས། །བསྟན་གཉིས་དར་རྒྱས་གླིང་གི་ཆོས་གྲྭ་ཆེར། །རྗེ་དབོན་དམ་པ་དགེ་ལེགས་རྒྱ་མཚོ་ཡིས། །ཤིང་སྤྲེལ་གསར་འཆར་ལོ་ལ་ལེགས་པར་བསྐྲུན། །དེ་ལས་བྱུང་བའི་རབ་དགེ་དྲི་མེད་ཀྱིས། །རྒྱལ་བསྟན་དར་ཞིང་དེ་འཛིན་ཞབས་པད་བརྟན། །བཤད་སྒྲུབ་སྡེ་རྒྱས་འགྲོ་རྣམས་དགེ་ལ་སྤྱོད། །ཀུན་ཀྱང་ཕྱམས་གཅིག་གདོད་གཞི་གྲོལ་བར་ཤོག །ཆོས་ཉིད་རང་བཞིན་རྣམ་པར་དག་པ་དང༌། །ཆོས་ཅན་རྟེན་འབྱུང་བསླུ་བ་མེད་པ་དང༌། །བླ་མ་མཆོག་གསུམ་རྩ་གསུམ་བྱིན་མཐུ་ཡིས། །ཇི་ལྟར་སྨོན་པ་དེ་བཞིན་འགྲུབ་གྱུར་ཅིག །ཅེས་གུས་སློབ་ཡོངས་ཀྱི་གྲལ་མཐར་འཁོད་པ་ལུང་རྟོགས་མཐར་ཕྱིན་གྱིས་སྨོན་པ་དགེ་ལེགས་འཕེལ།། །།
